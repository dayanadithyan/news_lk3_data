{
  "newspaper_id": "bbccomsinhala",
  "url": "https://www.bbc.com/sinhala/articles/cq5e1lk2lepo",
  "time_ut": 1681087429.0,
  "original_lang": "si",
  "original_title": "\u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0dc0\u0dca\u200d\u0dba\u0dcf\u0db4\u0dcf\u0dbb\u0dba: \u0d87\u0dbb\u0db9\u0dd4\u0dab\u0dda \u0d9a\u0ddc\u0dc4\u0ddc\u0db8\u0daf?",
  "original_body_lines": [
    "\u0dc1\u0dca\u200d\u0dbb\u0dd3 \u0dbd\u0dcf\u0d82\u0d9a\u0dd2\u0d9a \u0da2\u0db1\u0dad\u0dcf\u0dc0 \u0dad\u0dd4\u0dc5 \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0db4\u0dd2\u0dc5\u0dd2\u0db6\u0db3\u0dc0 \u0db4\u0dc0\u0dad\u0dd2\u0db1\u0dca\u0db1\u0dda \u0db8\u0dd2\u0dc1\u0dca\u200d\u0dbb \u0d85\u0daf\u0dc4\u0dc3\u0d9a\u0dd2.",
    "\u0db6\u0dbd\u0dba\u0dda \u0dc3\u0dd2\u0da7\u0dd2\u0db1 \u0d86\u0dab\u0dca\u0da9\u0dd4\u0dc0 \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0db4\u0ddc\u0daf\u0dd4 \u0dc0\u0dd2\u0dbb\u0ddd\u0db0\u0dba\u0d9a\u0dca \u0db1\u0dd0\u0d9c\u0dd9\u0db1 \u0d85\u0dc0\u0dc3\u0dca\u0dae\u0dcf\u0dc0\u0dbd\u0daf\u0dd3 \u0da2\u0db1\u0dad\u0dcf \u0db8\u0dad\u0dba \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2\u0dc0\u0dbd\u0da7 \u0db4\u0d9a\u0dca\u0dc2\u0db4\u0dcf\u0dad\u0dd3 \u0dc0\u0db1 \u0d85\u0dad\u0dbb, \u0d86\u0dab\u0dca\u0da9\u0dd4\u0dc0 \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0d9a\u0dca\u0dc2\u0dab\u0dd2\u0d9a \u0db4\u0dca\u200d\u0dbb\u0dc3\u0dcf\u0daf\u0dba\u0d9a\u0dca \u0db1\u0dd0\u0d9c\u0dd9\u0db1 \u0d85\u0dc0\u0dc3\u0dca\u0dae\u0dcf\u0dc0\u0dbd\u0daf\u0dd3 \u0db6\u0dc4\u0dd4\u0dad\u0dbb \u0da2\u0db1 \u0db8\u0dad\u0dba \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2\u0dc0\u0dbd\u0da7 \u0d91\u0dbb\u0dd9\u0dc4\u0dd2\u0dc0 \u0d9a\u0dca\u200d\u0dbb\u0dd2\u0dba\u0dcf\u0dad\u0dca\u0db8\u0d9a \u0dc0\u0dda. \u0d92 \u0dc3\u0db3\u0dc4\u0dcf \u0d9c\u0dd9\u0dc0\u0dd3\u0d9c\u0dd2\u0dba \u0dc0\u0dc3\u0dbb\u0dd2\u0db1\u0dca\u0db8 \u0d8b\u0daf\u0dcf\u0dc4\u0dbb\u0dab \u0dc3\u0db4\u0dba\u0dcf\u0d9c\u0dad \u0dc4\u0dd0\u0d9a\u0dd2\u0dba.",
    "\u0db4\u0dc3\u0dd4\u0d9c\u0dd2\u0dba \u0dc0\u0dc3\u0dbb\u0dda '\u0d85\u0dbb\u0d9c\u0dbd\u0dba' \u0dc3\u0db8\u0dba\u0dda \u0d86\u0dab\u0dca\u0da9\u0dd4\u0dc0\u0da7 \u0d91\u0dbb\u0dd9\u0dc4\u0dd2\u0dc0 \u0dc3\u0da7\u0db1\u0dda\u0daf\u0dd3, \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0d89\u0daf\u0dd2\u0dbb\u0dd2\u0db4\u0dd9\u0dc5 \u0db7\u0dd6\u0db8\u0dd2\u0d9a\u0dcf\u0dc0\u0d9a\u0dca \u0db1\u0dd2\u0dba\u0ddd\u0da2\u0db1\u0dba \u0d9a\u0dc5\u0dda\u0dba. \u0dc0\u0dd2\u0dc0\u0dd2\u0db0 \u0dc0\u0dd8\u0dad\u0dca\u0dad\u0dd3\u0db1\u0dca\u0da7 \u0d85\u0daf\u0dcf\u0dc5 \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0db1\u0dd2\u0dba\u0ddd\u0da2\u0dd2\u0dad\u0dba\u0db1\u0dca \u0d9c\u0dcf\u0dbd\u0dd4 \u0db8\u0dd4\u0dc0\u0daf\u0ddc\u0dbb \u0d85\u0dbb\u0d9c\u0dbd \u0db7\u0dd4\u0db8\u0dd2\u0dba\u0dda \u0db1\u0dd2\u0dbb\u0db1\u0dca\u0dad\u0dbb\u0dba\u0dd9\u0db1\u0dca \u0daf\u0dd0\u0d9a\u0d9c\u0dad \u0dc4\u0dd0\u0d9a\u0dd2\u0dc0\u0dd2\u0dba. \u0d91\u0dc4\u0dd2\u0daf\u0dd3 \u0da2\u0db1 \u0db8\u0dad\u0dba \u0db4\u0dd0\u0dc0\u0dd0\u0dad\u0dd2\u0dba\u0dda \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0dc4\u0dcf \u0dc3\u0db8\u0d9c\u0dcf\u0db8\u0dd3\u0dc0\u0dba.",
    "\u0d91\u0dc4\u0dd9\u0dad\u0dca \u0db4\u0dc3\u0dd4\u0d9c\u0dd2\u0dba \u0db8\u0dcf\u0dc3\u0dba \u0d85\u0dc0\u0dc3\u0db1\u0dca \u0dc0\u0db1 \u0dc0\u0dd2\u0da7 \u0dad\u0dad\u0dca\u0dad\u0dca\u0dc0\u0dba \u0d85\u0d82\u0dc1\u0d9a 180\u0d9a\u0dd2\u0db1\u0dca \u0d86\u0db4\u0dc3\u0dd4 \u0dc4\u0dd0\u0dbb\u0dd3 \u0d87\u0dad\u0dd2 \u0db6\u0dc0 \u0db4\u0dd9\u0db1\u0dd9\u0db1\u0dca\u0db1\u0da7 \u0dad\u0dd2\u0db6\u0dda. \u0dc0\u0dd2\u0dc1\u0dda\u0dc2\u0dba\u0dd9\u0db1\u0dca, \u0d85\u0db1\u0dca\u0dad\u0dbb\u0dca\u0da2\u0dcf\u0dad\u0dd2\u0d9a \u0db8\u0dd6\u0dbd\u0dca\u200d\u0dba \u0d85\u0dbb\u0db8\u0dd4\u0daf\u0dbd\u0dda \u0dab\u0dba \u0d85\u0db1\u0dd4\u0db8\u0dad\u0dc0\u0dd3\u0db8\u0dd9\u0db1\u0dca \u0d85\u0db1\u0dad\u0dd4\u0dbb\u0dd4\u0dc0, \u0d85\u0dbd\u0dd4\u0dad\u0dca \u0d85\u0dc0\u0dd4\u0dbb\u0dd4\u0daf\u0dd4 \u0dc3\u0db8\u0dba \u0d89\u0dbd\u0d9a\u0dca\u0d9a \u0d9a\u0dbb\u0d9c\u0db1\u0dd2\u0db8\u0dd2\u0db1\u0dca \u0d86\u0dab\u0dca\u0da9\u0dd4\u0dc0 \u0dbd\u0db6\u0dcf\u0daf\u0dd9\u0db8\u0dd2\u0db1\u0dca \u0dc3\u0dd2\u0da7\u0dd2\u0db1 \u0dba\u0db8\u0dca \u0dba\u0db8\u0dca \u0dc3\u0dc4\u0db1 (\u0dc3\u0dcf\u0db4\u0dda\u0d9a\u0dca\u0dc2\u0dc0 \u0dc3\u0dd4\u0dc5\u0dd4 \u0dc0\u0dd4\u0dc0 \u0daf) \u0dc4\u0db8\u0dd4\u0dc0\u0dda, \u0db6\u0dc4\u0dd4\u0dad\u0dbb \u0da2\u0db1 \u0db8\u0dad\u0dba \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0d9a\u0dca\u200d\u0dbb\u0dd2\u0dba\u0dcf\u0db8\u0dcf\u0dbb\u0dca\u0d9c\u0dc0\u0dbd\u0da7 \u0dc3\u0dc4\u0dcf\u0dba \u0db4\u0dc5\u0d9a\u0dbb\u0db1 \u0d86\u0dc3\u0dca\u0dae\u0dcf\u0db1\u0dba\u0d9a \u0db1\u0ddc\u0db4\u0dc0\u0dad\u0dd2\u0db1 \u0db6\u0dc0 \u0daf\u0dd0\u0d9a\u0d9c\u0dad \u0dc4\u0dd0\u0d9a\u0dd2\u0dba.",
    "\u0dc0\u0dd2\u0dc1\u0dda\u0dc2\u0dba\u0dd9\u0db1\u0dca, \u0d9b\u0db1\u0dd2\u0da2\u0dad\u0dd9\u0dbd\u0dca \u0db1\u0dd3\u0dad\u0dd2\u0d9c\u0dad \u0dc3\u0d82\u0dc3\u0dca\u0dae\u0dcf\u0dc0 \u0db4\u0dca\u200d\u0dbb\u0dad\u0dd2\u0dc3\u0d82\u0dc3\u0dca\u0d9a\u0dbb\u0dab\u0dba \u0d9a\u0dd2\u0dbb\u0dd3\u0db8 \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0d86\u0dab\u0dca\u0da9\u0dd4\u0dc0 \u0d9c\u0db1\u0dd4 \u0dbd\u0dd0\u0db6\u0dd6 \u0dad\u0dd3\u0dbb\u0dab\u0dc0\u0dbd\u0da7 \u0d91\u0dbb\u0dd9\u0dc4\u0dd2\u0dc0 \u0d86\u0dba\u0dad\u0db1\u0dba\u0dda \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0d92\u0d9a\u0dcf\u0db6\u0daf\u0dca\u0db0\u0dc0 \u0d9c\u0dd9\u0db1\u0d9c\u0dd2\u0dba \u0dc0\u0dd2\u0dbb\u0ddd\u0db0\u0dad\u0dcf\u0dc0\u0da7 \u0dbb\u0da7\u0dda \u0db4\u0ddc\u0daf\u0dd4 \u0da2\u0db1 \u0dc3\u0dc4\u0dcf\u0dba\u0d9a\u0dca \u0dbd\u0dd0\u0db6\u0dd4\u0dab\u0dda \u0db1\u0dd0\u0dad.",
    "\u0d91\u0dc3\u0dda\u0db8 \u0d91\u0db8 \u0dc0\u0dd2\u0dbb\u0ddd\u0db0\u0dad\u0dcf\u0dc0\u0da7 \u0d91\u0d9a\u0dca\u0dc0\u0dd3\u0db8 \u0dc4\u0dda\u0dad\u0dd4\u0dc0\u0dd9\u0db1\u0dca \u0dc0\u0dd0\u0da9 \u0dad\u0dc4\u0db1\u0db8\u0da7 \u0dbd\u0d9a\u0dca\u0dc0\u0dd6 \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0db1\u0dcf\u0dba\u0d9a\u0dba\u0db1\u0dca \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0da2\u0db1\u0dad\u0dcf\u0dc0 \u0db4\u0dd9\u0db1\u0dd3\u0dc3\u0dd2\u0da7\u0dd2\u0db1 \u0db6\u0dc0\u0d9a\u0dca \u0db4\u0dd9\u0db1\u0dd9\u0db1\u0dca\u0db1\u0da7 \u0dad\u0dd2\u0db6\u0dd4\u0dab\u0dda\u0daf \u0db1\u0dd0\u0dad.",
    "\u0d85\u0db4\u0db1\u0dba\u0db1 \u0dc3\u0dd0\u0d9a\u0dc3\u0dd4\u0db8\u0dca \u0d9a\u0dbd\u0dcf\u0db4 \u0dc0\u0dbd \u0d87\u0d9f\u0dc5\u0dd4\u0db8\u0dca \u0dc3\u0dda\u0dc0\u0d9a\u0dba\u0db1\u0dca\u0d9c\u0dda \u0da2\u0dd3\u0dc0\u0dd2\u0dad : \u0dc4\u0dd2\u0d82\u0dc3\u0db1\u0dba\u0da7 \u0dbd\u0d9a\u0dca \u0db1\u0ddc\u0dc0\u0dd6\u0dc0\u0dd9\u0d9a\u0dd4 \u0dc3\u0dd9\u0dc0\u0dd3\u0db8 \u0db1\u0ddc\u0db8\u0dc5 \u0d9c\u0dd9\u0dba\u0d9a\u0dd2\u0db1\u0dca \u0d85\u0db6\u0dd0\u0da7\u0d9a\u0dca \u0dc3\u0dd9\u0dc0\u0dd3\u0db8\u0d9a\u0dca \u0daf?\u0dad\u0dca\u200d\u0dbb\u0dc3\u0dca\u0dad\u0dc0\u0dcf\u0daf\u0dba \u0dc0\u0dd0\u0dc5\u0dd0\u0d9a\u0dca\u0dc0\u0dd3\u0db8\u0dda \u0db4\u0db1\u0dad\u0dd9\u0db1\u0dca \u0db8\u0dbb\u0dca\u0daf\u0db1\u0dba \u0dc0\u0db1 \u0dc1\u0dca\u200d\u0dbb\u0dd3 \u0dbd\u0dcf\u0d82\u0d9a\u0dd2\u0d9a\u0dba\u0db1\u0dca",
    "\u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0dc0\u0dca\u200d\u0dba\u0dcf\u0db4\u0dcf\u0dbb\u0dba \u0dc0\u0dc3\u0dbb 130\u0d9a\u0dca \u0db4\u0db8\u0dab \u0daf\u0dd3\u0dbb\u0dca\u0d9d \u0dc3\u0dc4 \u0dc0\u0dd8\u0dad\u0dca\u0dad\u0dd3\u0dba \u0d85\u0dba\u0dd2\u0dad\u0dd3\u0db1\u0dca \u0daf\u0dd2\u0db1\u0dcf\u0d9c\u0dad\u0dca \u0d89\u0dad\u0dd2\u0dc4\u0dcf\u0dc3\u0dba\u0d9a\u0da7 \u0dc4\u0dd2\u0db8\u0dd2\u0d9a\u0db8\u0dca \u0d9a\u0dd2\u0dba\u0db1\u0dca\u0db1\u0d9a\u0dd2.",
    "\u0db8\u0dd9\u0dbb\u0da7 \u0db4\u0dc5\u0db8\u0dd4 '\u0dc3\u0d82\u0dc0\u0dd2\u0db0\u0dcf\u0db1\u0dcf\u0dad\u0dca\u0db8\u0d9a' \u0dc0\u0dd8\u0dad\u0dca\u0dad\u0dd3\u0dba \u0d85\u0dbb\u0d9c\u0dbd\u0dba \u0dc4\u0dd9\u0dc0\u0dad\u0dca \u0dc0\u0dd0\u0da9\u0dc0\u0dbb\u0dca\u0da2\u0db1\u0dba \u0dbd\u0dd9\u0dc3 \u0dc3\u0dd0\u0dc5\u0d9a\u0dd9\u0db1\u0dca\u0db1\u0dda 1893 \u0db8\u0dd4\u0daf\u0dca\u200d\u0dbb\u0dab\u0d9a\u0dbb\u0dd4\u0dc0\u0db1\u0dca\u0d9c\u0dda \u0dc0\u0dd0\u0da9 \u0dc0\u0dbb\u0dca\u0da2\u0db1\u0dba \u0dba\u0dd2.",
    "\u0d8a\u0da7 \u0db4\u0dd9\u0dbb 1860 \u0dc0\u0dbb\u0dca\u0dc2\u0dba\u0dda \u0daf\u0dd3 \u0dad\u0dbb\u0dca\u0dc3\u0dca\u0da7\u0db1\u0dca \u0d9a\u0dcf\u0dbb\u0dca\u0db8\u0dd2\u0d9a \u0db4\u0dcf\u0dc3\u0dbd\u0dda \u0d9c\u0dd4\u0dbb\u0dd4\u0dc0\u0dbb\u0dd4\u0db1\u0dca \u0dc3\u0dc4 \u0dc0\u0da9\u0dd4 \u0d9a\u0dcf\u0dbb\u0dca\u0db8\u0dd2\u0d9a\u0dba\u0db1\u0dca \u0d91\u0dc4\u0dd2 \u0db4\u0dbb\u0dd2\u0db4\u0dcf\u0dbd\u0db1\u0dba\u0da7 \u0dc0\u0dd2\u0dbb\u0dd4\u0daf\u0dca\u0db0 \u0dc0 \u0dc3\u0dd2\u0daf\u0dd4 \u0d9a\u0dc5 \u0dc0\u0dd0\u0da9 \u0dc0\u0dbb\u0dca\u0da2\u0db1\u0dba, 1870 \u0daf\u0dd3 \u0db8\u0da9\u0d9a\u0dbd\u0db4\u0dd4\u0dc0 \u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a\u0dba\u0dda \u0dc0\u0dcf\u0dbb\u0dd2\u0db8\u0dcf\u0dbb\u0dca\u0d9c \u0dc0\u0dd0\u0da9\u0db4\u0ddc\u0dc5\u0d9a \u0d9a\u0db8\u0dca\u0d9a\u0dbb\u0dd4\u0dc0\u0db1\u0dca \u0dc3\u0dd2\u0daf\u0dd4 \u0d9a\u0dc5 \u0dc0\u0dd0\u0da9 \u0dc0\u0dbb\u0dca\u0da2\u0db1\u0dba, 1879 \u0db8\u0dc3\u0dca\u0d9a\u0da9 \u0dc4\u0dd2\u0db8\u0dd2\u0d9a\u0dbb\u0dd4\u0dc0\u0db1\u0dca \u0dc0\u0dd2\u0dc3\u0dd2\u0db1\u0dca \u0db6\u0daf\u0dd4 \u0db8\u0dd4\u0daf\u0dbd\u0dca \u0dc0\u0dd0\u0da9\u0dd2 \u0d9a\u0dd2\u0dbb\u0dd3\u0db8\u0da7 \u0d91\u0dbb\u0dd9\u0dc4\u0dd2\u0dc0 \u0daf\u0dd2\u0dba\u0dad\u0dca \u0d9a\u0dc5 \u0dc0\u0dd0\u0da9 \u0dc0\u0dbb\u0dca\u0da2\u0db1\u0dba \u0d86\u0daf\u0dd3 \u0dc0\u0dd8\u0dad\u0dca\u0dad\u0dd3\u0dba \u0d9a\u0dca\u200d\u0dbb\u0dd2\u0dba\u0dcf\u0db8\u0dcf\u0dbb\u0dca\u0d9c \u0dbb\u0da7 \u0dad\u0dd4\u0dc5 \u0dc0\u0dcf\u0dbb\u0dca\u0dad\u0dcf\u0dc0\u0dd4\u0dc0 \u0daf \u0d92\u0dc0\u0dcf \u0dc3\u0d82\u0dc0\u0dd2\u0db0\u0dcf\u0db1\u0dcf\u0dad\u0dca\u0db8\u0d9a \u0db1\u0ddc\u0dc0\u0dd3\u0dba.",
    "\u0d91\u0dc4\u0dd9\u0dad\u0dca, \u0db4\u0dca\u200d\u0dbb\u0dc3\u0dd2\u0daf\u0dca\u0db0 \u0dc3\u0dc4 \u0db4\u0dca\u200d\u0dbb\u0db8\u0dd4\u0d9b\u0dad\u0db8 \u0db8\u0dd4\u0daf\u0dca\u200d\u0dbb\u0dab \u0d86\u0dba\u0dad\u0db1\u0dba\u0d9a\u0dca \u0dc0\u0dd6 \u0d91\u0da0\u0dca. \u0da9\u0db6\u0dca\u0dbd\u0dd2\u0dc0\u0dca. \u0d9a\u0dda\u0dc0\u0dca \u0dc3\u0dc4 \u0dc3\u0db8\u0dcf\u0d9c\u0db8\u0dda \u0d9a\u0db8\u0dca\u0d9a\u0dbb\u0dd4\u0dc0\u0db1\u0dca \u0dc3\u0dd2\u0dba \u0dc0\u0dd0\u0da7\u0dd4\u0db4\u0dca \u0db8\u0dd4\u0daf\u0dbd\u0dca \u0db4\u0dca\u200d\u0dbb\u0db8\u0dcf\u0daf \u0dc0\u0dd3\u0db8, \u0da2\u0dd3\u0dc0\u0db1 \u0dad\u0dad\u0dca\u0dad\u0dca\u0dc0\u0dba \u0d86\u0daf\u0dd2\u0dba \u0db4\u0daf\u0db1\u0db8\u0dca \u0d9a\u0dbb\u0d9c\u0dd9\u0db1 1893 \u0daf\u0dd3 \u0d86\u0dbb\u0db8\u0dca\u0db7 \u0d9a\u0dc5 \u0dc0\u0dd0\u0da9 \u0dc0\u0dbb\u0dca\u0da2\u0db1\u0dba (\u0d85\u0dc3\u0dcf\u0dbb\u0dca\u0dae\u0d9a \u0dc0\u0dd4\u0dc0\u0daf) \u0dc4\u0dda\u0dad\u0dd4\u0dc0\u0dd9\u0db1\u0dca, \u0db8\u0dd9\u0dbb\u0da7 \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0d89\u0dad\u0dd2\u0dc4\u0dcf\u0dc3\u0dba \u0db1\u0dd2\u0dbd \u0dc0\u0dc1\u0dba\u0dd9\u0db1\u0dca \u0d86\u0dbb\u0db8\u0dca\u0db7 \u0dc0\u0dd2\u0dba.",
    "\u0dc0\u0dbb\u0dca\u0da2\u0db1\u0dba\u0dd9\u0db1\u0dca \u0daf\u0dd2\u0db1 \u0d9a\u0dd2\u0dc4\u0dd2\u0db4\u0dba\u0d9a\u0da7 \u0db4\u0dc3\u0dd4\u0dc0, \u0d91\u0db1\u0db8\u0dca \u0d91\u0db8 \u0dc0\u0dc3\u0dbb\u0dda 1893 \u0dc3\u0dd0\u0db4\u0dca\u0dad\u0dd0\u0db8\u0dca\u0db6\u0dbb\u0dca 17 \u0dc0\u0dd0\u0db1\u0dd2\u0daf\u0dcf, \u0db8\u0dd4\u0daf\u0dca\u200d\u0dbb\u0dab\u0dcf\u0dbd\u0dc0\u0dbd \u0db8\u0dd4\u0daf\u0dca\u200d\u0dbb\u0dab \u0d9a\u0db8\u0dca\u0d9a\u0dbb\u0dd4\u0dc0\u0ddd \u0db8\u0dd9\u0dbb\u0da7 \u0db4\u0dca\u200d\u0dbb\u0dae\u0db8 \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2\u0dba \u0dbd\u0dd9\u0dc3 '\u0db8\u0dd4\u0daf\u0dca\u200d\u0dbb\u0dab \u0d9a\u0db8\u0dca\u0d9a\u0dbb\u0dd4\u0dc0\u0db1\u0dca\u0d9c\u0dda \u0dc3\u0d82\u0d9c\u0db8\u0dba' \u0d86\u0dbb\u0db8\u0dca\u0db7 \u0d9a\u0dbb\u0db1 \u0dbd\u0daf\u0dd3. \u0d91\u0dba \u0db4\u0dc3\u0dd4 \u0d9a\u0dbd\u0dd9\u0d9a \u0d9a\u0db8\u0dca\u0d9a\u0dbb\u0dd4 \u0d85\u0dbb\u0d9c\u0dbd \u0dbb\u0dd0\u0dc3\u0d9a \u0d86\u0dbb\u0db8\u0dca\u0db7\u0dba\u0da7 \u0db4\u0daf\u0db1\u0db8 \u0daf\u0db8\u0db1\u0dd4 \u0dbd\u0dd0\u0db6\u0dd3\u0dba.",
    "\u0dbd\u0ddc\u0dc0 \u0db4\u0dca\u200d\u0dbb\u0dae\u0db8 \u0d9a\u0db8\u0dca\u0d9a\u0dbb\u0dd4 \u0dc3\u0da7\u0db1 \u0dbd\u0dd9\u0dc3 \u0dc4\u0dd0\u0db3\u0dd2\u0db1\u0dca\u0dc0\u0dd9\u0db1\u0dca\u0db1\u0dda 1886 \u0d87\u0db8\u0dd9\u0dbb\u0dd2\u0d9a\u0dcf\u0dc0\u0dda \u0da0\u0dd2\u0d9a\u0dcf\u0d9c\u0ddd \u0db1\u0dd4\u0dc0\u0dbb \u0d87\u0dad\u0dd2 \u0dc0\u0dd6 \u0d9a\u0db8\u0dca\u0d9a\u0dbb\u0dd4 \u0dc3\u0da7\u0db1\u0dba\u0dd2.",
    "\u0d89\u0db1\u0dca\u0db4\u0dc3\u0dd4 1889 \u0db4\u0dca\u200d\u0dbb\u0d82\u0dc1\u0dba\u0dda \u0db4\u0dd0\u0dbb\u0dd2\u0dc3\u0dca \u0db1\u0dd4\u0dc0\u0dbb \u0daf\u0dd3 \u0da2\u0dd6\u0dbd\u0dd2 14 \u0dc0\u0dd0\u0db1\u0dd2 \u0daf\u0dd2\u0db1 \u0daf\u0dd9\u0dc0\u0db1 \u0da2\u0dcf\u0dad\u0dca\u200d\u0dba\u0db1\u0dca\u0dad\u0dbb\u0dba \u0db6\u0dd2\u0dc4\u0dd2\u0dc0\u0dd3\u0db8 \u0dc3\u0dd2\u0daf\u0dd4 \u0dc0\u0dd2\u0dba. \u0d91\u0dc4\u0dd2 \u0dba\u0ddd\u0da2\u0db1\u0dcf \u0d85\u0db1\u0dd4\u0dc0 1890 \u0dc3\u0dd2\u0da7 \u0dbd\u0ddc\u0dc0 \u0db4\u0dc5\u0db8\u0dd4 \u0d9a\u0db8\u0dca\u0d9a\u0dbb\u0dd4 \u0daf\u0dd2\u0db1\u0dba \u0db8\u0dd0\u0dba\u0dd2 \u0db4\u0dc5\u0db8\u0dd4\u0dc0\u0dd9\u0db1\u0dd2\u0daf\u0dcf \u0dc0\u0dc1\u0dba\u0dd9\u0db1\u0dca \u0db1\u0db8\u0dca\u0d9a\u0ddc\u0da7 \u0d9a\u0dca\u200d\u0dbb\u0dd2\u0dba\u0dcf\u0dad\u0dca\u0db8\u0d9a \u0d9a\u0dbb\u0db1 \u0dbd\u0daf\u0dd3.",
    "\u0db8\u0dd3\u0da7 \u0db4\u0dd9\u0dbb \u0dc3\u0dda\u0dc0\u0d9a\u0dba\u0db1\u0dca\u0da7 \u0dc3\u0dd9\u0db1\u0dc3\u0dd4\u0dbb\u0dcf\u0daf\u0dcf \u0daf \u0d87\u0dad\u0dd4\u0dc5\u0dd4 \u0dc0 \u0db4\u0dd0\u0dba 10\u0d9a\u0dca \u0dc0\u0dd0\u0da9 \u0d9a\u0dd2\u0dbb\u0dd3\u0db8\u0da7 \u0dc3\u0dd2\u0daf\u0dd4 \u0dc0\u0dd2\u0dba. \u0db1\u0db8\u0dd4\u0dad\u0dca \u0d9a\u0db8\u0dca\u0d9a\u0dbb\u0dd4 \u0dc3\u0da7\u0db1\u0dca\u0dc0\u0dbd\u0dd2\u0db1\u0dca \u0db4\u0dc3\u0dd4\u0dc0 \u0d91\u0dba \u0db4\u0dd0\u0dba \u0d85\u0da7\u0d9a\u0dca \u0dbd\u0dd9\u0dc3 \u0dc3\u0d82\u0dc1\u0ddd\u0db0\u0db1\u0dba \u0dc0\u0dd6 \u0d85\u0dad\u0dbb \u0d85\u0dc0\u0db8 \u0dc0\u0dd0\u0da7\u0dd4\u0db4\u0d9a\u0dca \u0daf \u0dad\u0dd3\u0dbb\u0dab\u0dba \u0dc0\u0dd2\u0dba. \u0dbd\u0ddc\u0dc0 \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0dc0\u0dca\u200d\u0dba\u0dcf\u0db4\u0dcf\u0dbb\u0dba\u0dda \u0dc1\u0d9a\u0dca\u0dad\u0dd2\u0db8\u0dad\u0dca \u0db4\u0daf\u0db1\u0db8 \u0dc0\u0dd0\u0da7\u0dd9\u0db1\u0dd4\u0dba\u0dda \u0db8\u0dd9\u0db8 '\u0da0\u0dd2\u0d9a\u0dcf\u0d9c\u0ddd \u0dc3\u0da7\u0db1' \u0db4\u0daf\u0db1\u0db8\u0dca \u0d9a\u0dbb\u0d9c\u0dd9\u0db1\u0dba.",
    "\u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0d91\u0d9a\u0dc4\u0dcf \u0dc3\u0db8\u0dcf\u0db1\u0dc0 \u0d9c\u0dd0\u0db1\u0dd9\u0db1 \u0d85\u0db1\u0dca\u0dad\u0dbb\u0dca\u0da2\u0dcf\u0dad\u0dd2\u0d9a \u0db1\u0dd2\u0dbb\u0dca\u0dc0\u0da0\u0db1 \u0d9c\u0dab\u0db1\u0dcf\u0dc0\u0d9a\u0dca \u0db4\u0dc0\u0dad\u0dd3. \u0d85\u0db1\u0dca\u0dad\u0dbb\u0dca\u0da2\u0dcf\u0dad\u0dd2\u0d9a \u0d9a\u0db8\u0dca\u0d9a\u0dbb\u0dd4 \u0dc3\u0d82\u0dc0\u0dd2\u0db0\u0dcf\u0db1\u0dba\u0dda \u0dbd\u0ddd\u0d9a \u0d9a\u0db8\u0dca\u0d9a\u0dbb\u0dd4 \u0dc0\u0dcf\u0dbb\u0dca\u0dad\u0dcf\u0dc0\u0da7 (1997-1998) \u0d85\u0db1\u0dd4\u0dc0, \"\u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0dba\u0db1\u0dd4 \u0d91\u0dc4\u0dd2 \u0dc3\u0dcf\u0db8\u0dcf\u0da2\u0dd2\u0d9a\u0dba\u0db1\u0dca \u0dc3\u0db3\u0dc4\u0dcf \u0db8\u0dd6\u0dbd\u0dd2\u0d9a \u0d9a\u0dca\u200d\u0dbb\u0dd2\u0dba\u0dcf\u0d9a\u0dcf\u0dbb\u0d9a\u0db8\u0dca \u0dbd\u0dd9\u0dc3 \u0d9c\u0dd9\u0dc0\u0dd3\u0db8\u0dca \u0d9c\u0dd2\u0dc0\u0dd2\u0dc3 \u0d9c\u0dd0\u0db1\u0dd3\u0db8\u0dca \u0dc3\u0dc4 \u0dbb\u0dd0\u0d9a\u0dd2\u0dba\u0dcf\u0dc0\u0dda \u0dad\u0dad\u0dca\u0dad\u0dca\u0dc0\u0dba\u0db1\u0dca \u0dbd\u0db6\u0dcf\u0d9c\u0dd0\u0db1\u0dd3\u0db8 \u0dc3\u0db3\u0dc4\u0dcf \u0dc3\u0dda\u0dc0\u0d9a\u0d9a\u0dba\u0db1\u0dca\u0d9c\u0dda \u0db4\u0dca\u200d\u0dbb\u0db8\u0dd4\u0d9b\u0dad\u0dca\u0dc0\u0dba\u0dd9\u0db1\u0dca \u0db1\u0dd2\u0dbb\u0dca\u0db8\u0dcf\u0dab\u0dba \u0dc0\u0dd6 \u0dc3\u0d82\u0dc0\u0dd2\u0db0\u0dcf\u0db1\u0dba\u0d9a\u0dd2.\u201d",
    "\u0dbd\u0ddc\u0dc0 \u0db4\u0dd0\u0dbb\u0dab\u0dd2\u0dad\u0db8 \u0d85\u0d9b\u0dab\u0dca\u0da9\u0dc0 \u0db4\u0dca\u200d\u0dbb\u0d9a\u0dcf\u0dc1\u0dba\u0da7 \u0db4\u0dad\u0dca \u0d9a\u0dbb\u0db1 \u0dbd\u0daf \u0dc0\u0dd2\u0dc1\u0dca\u0dc0\u0d9a\u0ddd\u0dc2\u0dba \u0dc0\u0db1 \u0db6\u0dca\u200d\u0dbb\u0dd2\u0da7\u0dd0\u0db1\u0dd2\u0d9a\u0dcf \u0dc0\u0dd2\u0dc1\u0dca\u0dc0\u0d9a\u0ddd\u0dc2\u0dba \u0db4\u0dd0\u0dc4\u0dd0\u0daf\u0dd2\u0dbd\u0dd2 \u0d9a\u0dbb \u0d87\u0dad\u0dd2 \u0d86\u0d9a\u0dcf\u0dbb\u0dba\u0da7 \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2\u0dba\u0d9a\u0dca \u0dba\u0db1\u0dd4, \"\u0db4\u0ddc\u0daf\u0dd4 \u0d85\u0dba\u0dd2\u0dad\u0dd2\u0dc0\u0dcf\u0dc3\u0dd2\u0d9a\u0db8\u0dca \u0d86\u0dbb\u0d9a\u0dca\u0dc2\u0dcf \u0d9a\u0dbb\u0d9c\u0dd0\u0db1\u0dd3\u0db8 \u0dc3\u0dc4 \u0d8b\u0dc3\u0dc3\u0dca \u0d9a\u0dbb\u0d9c\u0dd0\u0db1\u0dd3\u0db8 \u0dc3\u0db3\u0dc4\u0dcf \u0dc3\u0dda\u0dc0\u0d9a\u0dba\u0db1\u0dca\u0d9c\u0dda \u0dc3\u0dcf\u0db8\u0dcf\u0da2\u0dd2\u0d9a\u0dad\u0dca\u0dc0\u0dba\u0dd9\u0db1\u0dca \u0dc3\u0dd0\u0daf\u0dd4\u0db8\u0dca\u0dbd\u0dad\u0dca \u0dc3\u0d82\u0dc0\u0dd2\u0db0\u0dcf\u0db1\u0dba\u0d9a\u0dd2.\"",
    "\u0db8\u0dd9\u0db8 \u0dc3\u0db8\u0dc3\u0dca\u0dad \u0d85\u0dbb\u0dca\u0dae\u0db1\u0dd2\u0dbb\u0dd6\u0db4\u0dab\u0dc0\u0dbd \u0d85\u0dc0\u0dc3\u0db1\u0dca \u0d85\u0daf\u0dc4\u0dc3 \u0dc0\u0db1\u0dca\u0db1\u0dda, \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2\u0dba\u0d9a\u0dca \u0dba\u0db1\u0dd4 \u0d89\u0dc4\u0dc5 \u0dc0\u0dd0\u0da7\u0dd4\u0db4\u0dca \u0dc3\u0dc4 \u0db4\u0dca\u200d\u0dbb\u0dad\u0dd2\u0dbd\u0dcf\u0db7 \u0dbd\u0db6\u0dcf\u0d9c\u0dd0\u0db1\u0dd3\u0db8, \u0dc0\u0dd8\u0dad\u0dca\u0dad\u0dd3\u0dba \u0dad\u0dd4\u0dc5 \u0d91\u0d9a\u0db8\u0dd4\u0dad\u0dd4 \u0db6\u0dc0 \u0d86\u0dbb\u0d9a\u0dca\u0dc2\u0dcf \u0d9a\u0dbb \u0d9c\u0dd0\u0db1\u0dd3\u0db8, \u0dc3\u0dda\u0dc0\u0dca\u200d\u0dba\u0dba\u0db1\u0dca \u0dc0\u0dd2\u0dc3\u0dd2\u0db1\u0dca \u0db6\u0db3\u0dc0\u0dcf\u0d9c\u0db1\u0dca\u0db1\u0dcf \u0dc3\u0dda\u0dc0\u0d9a\u0dba\u0db1\u0dca \u0db4\u0dca\u200d\u0dbb\u0db8\u0dcf\u0dab\u0dba \u0d89\u0dc4\u0dc5 \u0db1\u0d82\u0dc0\u0dcf \u0d9c\u0dd0\u0db1\u0dd3\u0db8, \u0d86\u0dbb\u0d9a\u0dca\u0dc2\u0dd2\u0dad \u0db4\u0dca\u200d\u0dbb\u0db8\u0dd2\u0dad\u0dd2 \u0d87\u0dad\u0dd2\u0d9a\u0dbb \u0d9c\u0dd0\u0db1\u0dd3\u0db8 \u0dc3\u0dc4 \u0dc0\u0da9\u0dcf \u0dc4\u0ddc\u0db3 \u0dc0\u0dd0\u0da9 \u0dad\u0dad\u0dca\u0dad\u0dca\u0dc0\u0dba\u0d9a\u0dca \u0d87\u0dad\u0dd2\u0d9a\u0dbb \u0d9c\u0dd0\u0db1\u0dd3\u0db8 \u0dc0\u0dd0\u0db1\u0dd2 \u0db4\u0ddc\u0daf\u0dd4 \u0d85\u0dbb\u0db8\u0dd4\u0dab\u0dd4 \u0d89\u0da7\u0dd4\u0d9a\u0dbb \u0d9c\u0dd0\u0db1\u0dd3\u0db8 \u0dc3\u0db3\u0dc4\u0dcf \u0dc3\u0dda\u0dc0\u0d9a\u0dba\u0db1\u0dca \u0dc0\u0dd2\u0dc3\u0dd2\u0db1\u0dca \u0d91\u0d9a\u0da7 \u0d91\u0d9a\u0dad\u0dd4 \u0dc0\u0dd3 \u0dc3\u0dcf\u0daf\u0dcf\u0d9c\u0dad\u0dca \u0dc3\u0d82\u0dc0\u0dd2\u0db0\u0dcf\u0db1\u0dba\u0d9a\u0dca \u0dba\u0db1\u0dca\u0db1 \u0dba\u0dd2.",
    "\u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0d9a\u0dca\u200d\u0dbb\u0dd2\u0dba\u0dcf\u0dad\u0dca\u0db8\u0d9a \u0dc0\u0db1 \u0db4\u0dca\u200d\u0dbb\u0db0\u0dcf\u0db1\u0db8 \u0db1\u0dd3\u0dad\u0dd2\u0dba \u0dc0\u0db1\u0dca\u0db1\u0dda 1935 \u0d85\u0d82\u0d9a 14 \u0daf\u0dbb\u0db1 \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0d86\u0da5\u0dcf \u0db4\u0db1\u0dad \u0dba\u0dd2. \u0d91\u0db8 \u0d86\u0da5\u0dcf \u0db4\u0db1\u0dad\u0dda \u0daf\u0dd9\u0dc0\u0db1 \u0dc0\u0d9c\u0db1\u0dca\u0dad\u0dd2\u0dba \u0dba\u0da7\u0dad\u0dda \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2\u0dba\u0d9a\u0dca \u0dba\u0db1\u0dca\u0db1 \u0db8\u0dd9\u0dc3\u0dda \u0db4\u0dd0\u0dc4\u0dd0\u0daf\u0dd2\u0dbd\u0dd2 \u0d9a\u0dbb \u0d87\u0dad.",
    "\u0dc3\u0dda\u0dc0\u0d9a\u0dba\u0db1\u0dca \u0dc4\u0dcf \u0dc3\u0dda\u0dc0\u0dcf\u0dba\u0ddd\u0da2\u0d9a\u0dba\u0db1\u0dca \u0d85\u0dad\u0dbb \u0dc4\u0ddd \u0dc3\u0dda\u0dc0\u0d9a\u0dba\u0db1\u0dca \u0dc4\u0dcf \u0dc3\u0dda\u0dc0\u0d9a\u0dba\u0db1\u0dca \u0d85\u0dad\u0dbb \u0dc3\u0dda\u0dc0\u0dcf\u0dba\u0ddd\u0da2\u0d9a\u0dba\u0db1\u0dca \u0dc4\u0dcf \u0dc3\u0dda\u0dc0\u0dcf \u0dba\u0ddd\u0da2\u0d9a\u0dba\u0db1\u0dca \u0d85\u0dad\u0dbb \u0dc3\u0db8\u0dca\u0db6\u0db1\u0dca\u0db0\u0dad\u0dcf \u0dc0\u0dd2\u0db0\u0dd2\u0db8\u0dad\u0dca \u0d9a\u0dd2\u0dbb\u0dd3\u0db8\u0dba\u0db8\u0dca\u0d9a\u0dd2\u0dc3\u0dd2 \u0dc0\u0dd8\u0dad\u0dca\u0dad\u0dd2\u0dba\u0d9a/ \u0dc0\u0dca\u200d\u0dba\u0dcf\u0db4\u0dcf\u0dbb\u0dba\u0d9a \u0d9a\u0dca\u200d\u0dbb\u0dd2\u0dba\u0dcf\u0d9a\u0dbd\u0dcf\u0db4\u0dba \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0dc3\u0dd3\u0db8\u0dcf\u0d9a\u0dcf\u0dbb\u0dd3 \u0d9a\u0ddc\u0db1\u0dca\u0daf\u0dda\u0dc3\u0dd2 \u0db4\u0dd0\u0db1\u0dc0\u0dd3\u0db8\u0dc0\u0dd8\u0dad\u0dca\u0dad\u0dd3\u0dba \u0d86\u0dbb\u0dc0\u0dd4\u0dbd\u0da7 \u0db6\u0dd0\u0db3\u0dd3 \u0dc3\u0dda\u0dc0\u0d9a\u0dba\u0db1\u0dca \u0dc4\u0ddd \u0dc3\u0dda\u0dc0\u0dcf\u0dba\u0ddd\u0da2\u0d9a\u0dba\u0db1\u0dca \u0db1\u0dd2\u0dba\u0ddd\u0da2\u0db1\u0dba \u0d9a\u0dd2\u0dbb\u0dd3\u0db8 \u0d95\u0db1\u0dd1\u0db8 \u0dc0\u0dd8\u0dad\u0dca\u0dad\u0dd2\u0dba\u0d9a \u0d9a\u0dbb\u0dca\u0db8\u0dcf\u0db1\u0dca\u0dad\u0dba\u0d9a \u0dc0\u0dd0\u0da9 \u0dc0\u0dbb\u0dca\u0da2\u0db1 \u0d87\u0dad\u0dd2 \u0d9a\u0dd2\u0dbb\u0dd3\u0db8 \u0dc4\u0ddd \u0dc3\u0d82\u0dc0\u0dd2\u0db0\u0dcf\u0db1\u0dba \u0d9a\u0dd2\u0dbb\u0dd3\u0db8 \u0dc4\u0ddd \u0dc0\u0dd0\u0da9 \u0dc0\u0dbb\u0dca\u0da2\u0db1\u0dba\u0d9a\u0dca \u0db4\u0dc0\u0dad\u0dca\u0dc0\u0dcf\u0d9c\u0dd9\u0db1 \u0dba\u0db1 \u0d85\u0dc0\u0dc3\u0dca\u0dae\u0dcf\u0dc0\u0dda \u0daf\u0dd3 \u0d91\u0dc4\u0dd2 \u0dc3\u0dcf\u0db8\u0dcf\u0da2\u0dd2\u0d9a\u0dba\u0db1\u0dca\u0da7 \u0dc0\u0dd0\u0da7\u0dd4\u0db4\u0dca \u0dc4\u0ddd \u0d85\u0db1\u0dd9\u0d9a\u0dd4\u0dad\u0dca \u0db4\u0dca\u200d\u0dbb\u0dad\u0dd2\u0dbd\u0dcf\u0db7 \u0dc3\u0dd0\u0db4\u0dba\u0dd3\u0db8",
    "\u0d92 \u0d85\u0db1\u0dd4\u0dc0 \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2\u0dba\u0d9a\u0dca \u0dba\u0db1\u0dd4 \u0dc3\u0dda\u0dc0\u0dca\u200d\u0dba\u0dba\u0dcf \u0dc3\u0dc4 \u0dc3\u0dda\u0dc0\u0d9a\u0dba\u0dcf \u0d85\u0dad\u0dbb \u0dc3\u0db6\u0db3\u0dad\u0dcf\u0dc0 \u0d9c\u0ddc\u0da9\u0db1\u0d9f\u0db1 \u0db4\u0dca\u200d\u0dbb\u0db0\u0dcf\u0db1\u0dad\u0db8 \u0db8\u0dcf\u0db0\u0dca\u200d\u0dba\u0dba\u0d9a\u0dca \u0dbd\u0dd9\u0dc3\u0dd2\u0db1\u0dca \u0dc3\u0dbb\u0dbd\u0dc0 \u0dc4\u0dd0\u0db3\u0dd2\u0db1\u0dca\u0dc0\u0dd2\u0dba \u0dc4\u0dd0\u0d9a\u0dd2\u0dba.",
    "1893 \u0db8\u0dd4\u0daf\u0dca\u200d\u0dbb\u0dab\u0d9a\u0dbb\u0dd4\u0dc0\u0db1\u0dca\u0d9c\u0dda \u0dad\u0dd3\u0dbb\u0dab\u0dcf\u0dad\u0dca\u0db8\u0d9a \u0dc0\u0dd0\u0da9\u0dc0\u0dbb\u0dca\u0da2\u0db1\u0dba\u0dd9\u0db1\u0dca \u0d85\u0db1\u0dad\u0dd4\u0dbb\u0dd4\u0dc0 1950 \u0daf\u0dc1\u0d9a\u0dba \u0d86\u0dbb\u0db8\u0dca\u0db7\u0dba \u0daf\u0d9a\u0dca\u0dc0\u0dcf \u0db1\u0dd2\u0daf\u0dc4\u0dc3 \u0dbd\u0db6\u0dcf\u0d9c\u0dd0\u0db1\u0dd3\u0db8\u0da7 \u0db4\u0dd9\u0dbb \u0dc0\u0d9a\u0dc0\u0dcf\u0db1\u0dd4\u0dc0\u0dda, \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dd9\u0db1\u0dca \u0dc0\u0dcf\u0dbb\u0dca\u0dad\u0dcf\u0dc0\u0db1 \u0db4\u0dca\u200d\u0dbb\u0db0\u0dcf\u0db1\u0dad\u0db8 \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0d9a\u0dca\u200d\u0dbb\u0dd2\u0dba\u0dcf\u0db8\u0dcf\u0dbb\u0dca\u0d9c \u0dc4\u0dd9\u0dc0\u0dad\u0dca \u0dc0\u0dd0\u0da9\u0dc0\u0dbb\u0dca\u0da2\u0db1 \u0dc3\u0dc4 \u0dc3\u0dd2\u0daf\u0dd4\u0dc0\u0dd3\u0db8\u0dca \u0d9a\u0dd2\u0dc4\u0dd2\u0db4\u0dba\u0d9a\u0dca \u0db8\u0dd9\u0dc3\u0dda \u0dc4\u0db3\u0dd4\u0db1\u0dcf\u0d9c\u0dad \u0dc4\u0dd0\u0d9a\u0dd2\u0dba.",
    "1906 \u0d85\u0d9c\u0ddd\u0dc3\u0dca\u0dad\u0dd4 13 \u0daf\u0dcf \u0d9a\u0dbb\u0dad\u0dca\u0dad\u0d9a\u0dbb\u0dd4\u0dc0\u0db1\u0dca 5000\u0d9a\u0dca \u0db4\u0db8\u0dab \u0dc0\u0dd0\u0da9 \u0dc0\u0dbb\u0dca\u0da2\u0db1\u0dba\u0d9a\u0dca \u0db4\u0dc0\u0dad\u0dca\u0dc0\u0dcf \u0dad\u0dd2\u0db6\u0dda. \u0db8\u0dd9\u0dba \u0db8\u0dd9\u0dbb\u0da7 \u0d9a\u0db8\u0dca\u0d9a\u0dbb\u0dd4 \u0d89\u0dad\u0dd2\u0dc4\u0dcf\u0dc3\u0dba\u0dda \u0db4\u0dca\u200d\u0dbb\u0dae\u0db8 \u0da2\u0dba\u0d9c\u0dca\u200d\u0dbb\u0dc4\u0dab\u0dba \u0dbd\u0dd9\u0dc3 \u0dc0\u0dcf\u0dbb\u0dca\u0dad\u0dcf \u0dc0\u0dda.1920 \u0db8\u0dcf\u0dbb\u0dca\u0dad\u0dd4 20 \u0daf\u0dcf \u0d9a\u0ddc\u0dc5\u0db9 \u0dc0\u0dbb\u0dcf\u0dba\u0dda \u0d9a\u0db8\u0dca\u0d9a\u0dbb\u0dd4\u0dc0\u0db1\u0dca 5000\u0d9a\u0dca \u0dc0\u0dd0\u0da9 \u0dc0\u0dbb\u0dca\u0da2\u0db1\u0dba\u0d9a\u0dca \u0db4\u0dc0\u0dad\u0dca\u0dc0\u0dcf \u0d87\u0dad. \u0db8\u0dd9\u0dba \u0d89\u0dad\u0dd2\u0dc4\u0dcf\u0dc3\u0dba\u0dda \u0db4\u0dca\u200d\u0dbb\u0dae\u0db8 \u0dc0\u0dd2\u0dc1\u0dcf\u0dbd\u0dad\u0db8 \u0dc0\u0dd0\u0da9 \u0dc0\u0dbb\u0dca\u0da2\u0db1\u0dba\u0dba\u0dd2. 1928 \u0daf\u0dd3 \u0d92. \u0d8a. \u0d9c\u0dd4\u0dab\u0dc3\u0dd2\u0d82\u0dc4\u0d9c\u0dda \u0db4\u0dca\u200d\u0dbb\u0db0\u0dcf\u0db1\u0dad\u0dca\u0dc0\u0dba\u0dd9\u0db1\u0dca \u0dc3\u0db8\u0dc3\u0dca\u0dad \u0dbd\u0d82\u0d9a\u0dcf \u0d9a\u0db8\u0dca\u0d9a\u0dbb\u0dd4 \u0dc3\u0d82\u0d9c\u0db8\u0dba \u0d86\u0dbb\u0db8\u0dca\u0db7 \u0d9a\u0dbb\u0db1 \u0dbd\u0daf\u0dd3. \u0db8\u0dd9\u0dc4\u0dd2\u0daf\u0dd3 \u0dc3\u0dca\u0dc0\u0dcf\u0db0\u0dd3\u0db1\u0dc0 \u0d9a\u0da7\u0dba\u0dd4\u0dad\u0dd4 \u0d9a\u0dc5 \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 22\u0d9a\u0dca \u0d92\u0d9a\u0dcf\u0db6\u0daf\u0dca\u0db0 \u0d9a\u0dd9\u0dbb\u0dd2\u0dab\u0dd2.1929 \u0daf\u0dd3 \u0dbd\u0d82\u0d9a\u0dcf \u0d89\u0db1\u0dca\u0daf\u0dd2\u0dba\u0dcf\u0db1\u0dd4 \u0dc0\u0dad\u0dd4 \u0dc3\u0dda\u0dc0\u0d9a \u0dc3\u0d82\u0d9c\u0db8\u0dba \u0daf \u0d86\u0dbb\u0db8\u0dca\u0db7 \u0d9a\u0dbb\u0db1 \u0dbd\u0daf\u0dd3. 1929 \u0da2\u0db1\u0dc0\u0dcf\u0dbb\u0dd2 \u0dc0\u0dbd \u0da7\u0dca\u200d\u0dbb\u0dd1\u0db8\u0dca \u0dc3\u0dda\u0dc0\u0d9a\u0dba\u0db1\u0dca \u0dc0\u0dd0\u0da9 \u0dc0\u0dbb\u0dca\u0da2\u0db1\u0dba\u0d9a\u0dca \u0d86\u0dbb\u0db8\u0dca\u0db7 \u0d9a\u0dbb\u0db1 \u0dbd\u0daf\u0dd3. \u0d91\u0db8 \u0dc0\u0dbb\u0dca\u0da2\u0db1\u0dba\u0da7 \u0dc4\u0dda\u0dad\u0dd4\u0dc0 \u0dc0\u0dd4\u0dba\u0dda \u0dc0\u0dd0\u0da7\u0dd4\u0db4\u0dca \u0dc0\u0dd0\u0da9\u0dd2 \u0d9a\u0dd2\u0dbb\u0dd2\u0db8\u0da7 \u0db4\u0dcf\u0dbd\u0d9a \u0db4\u0d9a\u0dca\u0dc2\u0dba \u0d91\u0d9a\u0d9f \u0db1\u0ddc\u0dc0\u0dd3\u0db8\u0dba\u0dd2. \u0dc0\u0dbb\u0dca\u0da2\u0db1\u0dba \u0d85\u0dad\u0dbb\u0dad\u0dd4\u0dbb \u0dc3\u0dda\u0dc0\u0d9a\u0dba\u0db1\u0dca \u0db4\u0dc3\u0dca\u0daf\u0dd9\u0db1\u0dd9\u0d9a\u0dd4\u0da7 \u0da2\u0dd2\u0dc0\u0dd2\u0dad \u0d85\u0dc4\u0dd2\u0db8\u0dd2 \u0dc0\u0dd2\u0dba. 1931 \u0dc0\u0dc3\u0dbb\u0dda\u0daf\u0dd3 \u0da7\u0dba\u0dd2\u0db8\u0dca\u0dc3\u0dca \u0dc3\u0dd2\u0dbd\u0ddd\u0db1\u0dca \u0d9a\u0dcf\u0dbb\u0dca\u0dba\u0dcf\u0dbd \u0dc3\u0dda\u0dc0\u0d9a\u0dba\u0db1\u0dca \u0dc0\u0dd2\u0dc3\u0dd2\u0db1\u0dca \u0dc3\u0dd2\u0daf\u0dd4\u0d9a\u0dbb\u0db1 \u0dbd\u0daf \u0dc0\u0dd0\u0da9 \u0dc0\u0dbb\u0dca\u0da2\u0db1\u0dba \u0db8\u0dd6\u0dbd\u0dd2\u0d9a\u0d9a\u0ddc\u0da7 \u0d9c\u0dd9\u0db1 \u0dbd\u0d82\u0d9a\u0dcf\u0dc0\u0dda \u0db4\u0dca\u200d\u0dbb\u0dae\u0db8 \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dcf\u0d9c\u0db8\u0dca \u0db4\u0db1\u0dad \u0dc0\u0db1 1931 \u0d85\u0d82\u0d9a 03 \u0daf\u0dbb\u0db1 \u0d9a\u0dcf\u0dbb\u0dca\u0db8\u0dd2\u0d9a \u0d85\u0dbb\u0dca\u0db6\u0dd4\u0daf \u0dc3\u0db8\u0dae\u0dba\u0da7 \u0db4\u0dad\u0dca \u0d9a\u0dd2\u0dbb\u0dd2\u0db8\u0dda \u0d86\u0da5\u0dcf \u0db4\u0db1\u0dad \u0dc3\u0db8\u0dca\u0db8\u0dad \u0dc0\u0dd2\u0dba.1932 \u0daf\u0dd3 \u0dc0\u0dd0\u0dbd\u0dca\u0dbd\u0dc0\u0dad\u0dca\u0dad \u0dbb\u0dd9\u0daf\u0dd2 \u0db8\u0ddd\u0dbd\u0dda \u0daf\u0dd3 \u0db4\u0dd2\u0dc4\u0dd2\u0da7\u0dc0\u0dd6 \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2\u0dba \u0daf\u0dda\u0dc1\u0db4\u0dcf\u0dbd\u0db1 \u0db8\u0dd4\u0dc4\u0dd4\u0dab\u0dd4\u0dc0\u0dbb\u0d9a\u0dca \u0d9c\u0dad\u0dca \u0d85\u0dad\u0dbb, \u0d91\u0dba \u0d85\u0db0\u0dd2\u0dbb\u0dcf\u0da2\u0dca\u200d\u0dba\u0dc0\u0dd2\u0dbb\u0ddd\u0db0\u0dd3 \u0dc3\u0da7\u0db1\u0dca \u0db8\u0dcf\u0dbb\u0dca\u0d9c\u0dba\u0dda \u0d9c\u0db8\u0db1\u0dca \u0d9a\u0dc5 \u0db8\u0dd9\u0dbb\u0da7 \u0db4\u0dc5\u0db8\u0dd4\u0dc0\u0dd0\u0db1\u0dd2 \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2\u0dba\u0dba\u0dd2.1940 \u0daf\u0dd9\u0dc3\u0dd0\u0db8\u0dca\u0db6\u0dbb\u0dca 22 \u0daf\u0dd2\u0db1 \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 35 \u0d9a\u0dca \u0db4\u0db8\u0dab \u0d91\u0d9a\u0dad\u0dd4 \u0dc0\u0dd3 \u0dbd\u0d82\u0d9a\u0dcf \u0d9a\u0db8\u0dca\u0d9a\u0dbb\u0dd4 \u0dc3\u0db8\u0dd2\u0dad\u0dd2 \u0dc3\u0db8\u0dca\u0db8\u0dda\u0dbd\u0db1\u0dba \u0db4\u0dd2\u0dc4\u0dd2\u0da7\u0dd4\u0dc0\u0db1 \u0dbd\u0daf\u0dd3. 1945 \u0dc3\u0dd0\u0db4\u0dca\u0dad\u0dd0\u0db8\u0dca\u0db6\u0dbb\u0dca 18 \u0daf\u0dcf \u0dc3\u0dd2\u0da7 26 \u0daf\u0d9a\u0dca\u0dc0\u0dcf \u0d9a\u0ddc\u0dc5\u0db9 \u0d9a\u0db8\u0dca\u0d9a\u0dbb\u0dd4\u0dc0\u0ddd 30,000\u0d9a\u0dca \u0db4\u0db8\u0dab \u0dc0\u0dd0\u0da9\u0dc0\u0dbb\u0dca\u0da2\u0db1\u0dba\u0d9a\u0dca \u0d9a\u0dca\u200d\u0dbb\u0dd2\u0dba\u0dcf\u0dad\u0dca\u0db8\u0d9a \u0d9a\u0dc5\u0dc4. 1947 \u0db8\u0dd0\u0dba\u0dd2 - \u0da2\u0dd4\u0db1\u0dd2 \u0dbb\u0dcf\u0da2\u0dca\u200d\u0dba \u0dc4\u0dcf \u0db4\u0dde\u0daf\u0dca\u0d9c\u0dbd\u0dd2\u0d9a \u0d85\u0d82\u0dc1\u0dba\u0dda \u0dc3\u0dda\u0dc0\u0d9a\u0dba\u0db1\u0dca \u0d91\u0d9a\u0da7 \u0dc3\u0dd2\u0daf\u0dd4 \u0d9a\u0dc5 \u0db4\u0dca\u200d\u0dbb\u0dae\u0db8 \u0dc0\u0dd0\u0da9\u0dc0\u0dbb\u0dca\u0da2\u0db1\u0dba \u0d9a\u0dca\u200d\u0dbb\u0dd2\u0dba\u0dcf\u0dad\u0dca\u0db8\u0d9a \u0dc0\u0dd2\u0dba.",
    "\u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0d9a\u0dca\u200d\u0dbb\u0dd2\u0dba\u0dcf\u0dad\u0dca\u0db8\u0d9a \u0d9a\u0dbb\u0db1 \u0dc0\u0dd8\u0dad\u0dca\u0dad\u0dd3\u0dba \u0d9a\u0dca\u200d\u0dbb\u0dd2\u0dba\u0dcf\u0db8\u0dcf\u0dbb\u0dca\u0d9c \u0d85\u0dad\u0dbb \u0d85\u0dc0\u0dc3\u0dcf\u0db1\u0dcf\u0dad\u0dca\u0db8\u0d9a \u0dc3\u0dc4 \u0dad\u0dd3\u0dbb\u0dab\u0dcf\u0dad\u0dca\u0db8\u0d9a \u0d9a\u0da7\u0dba\u0dd4\u0dad\u0dca\u0dad \u0dc0\u0db1\u0dca\u0db1\u0dda '\u0dc0\u0dd0\u0da9\u0dc0\u0dbb\u0dca\u0da2\u0db1\u0dba' \u0dba\u0dd2.",
    "\u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf \u0d89\u0dad\u0dd2\u0dc4\u0dcf\u0dc3\u0dba\u0da7 \u0db4\u0dcf\u0dbd\u0d9a\u0dba\u0db1\u0dca \u0dc0\u0dd2\u0dc3\u0dd2\u0db1\u0dca \u0daf\u0dd0\u0dc0\u0dd0\u0db1\u0dca\u0dad \u0d9a\u0dc5\u0dd4 \u0db4\u0dd0\u0dbd\u0dca\u0dbd\u0db8\u0d9a\u0dca \u0d91\u0d9a\u0dca\u0d9a\u0dbb\u0db1 \u0dbd\u0daf \u0d85\u0dc0\u0dc3\u0dca\u0dae\u0dcf\u0dc0\u0d9a\u0dca \u0dc0\u0dd6\u0dba\u0dda 1980 \u0da2\u0dd6\u0dbd\u0dd2 \u0dc0\u0dd0\u0da9\u0dc0\u0dbb\u0dca\u0da2\u0db1\u0dba \u0dba\u0dd2.",
    "1980 \u0db8\u0dcf\u0dbb\u0dca\u0dad\u0dd4 08 - 09 \u0daf\u0dd2\u0db1\u0dc0\u0dbd \u0db4\u0dd0\u0dc0\u0dd0\u0dad\u0dd2 \u0dc0\u0dd2\u0dc1\u0dda\u0dc2 \u0d92\u0d9a\u0dcf\u0db6\u0daf\u0dca\u0db0 \u0dc3\u0db8\u0dd4\u0dc5\u0dd4\u0dc0\u0d9a\u0daf\u0dd3 \u0db8\u0dd9\u0dbb\u0da7 \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0d92\u0d9a\u0db8\u0dad\u0dd2\u0d9a\u0dc0 \u0d89\u0dbd\u0dca\u0dbd\u0dcf \u0dc3\u0dd2\u0da7\u0dd2\u0dba\u0dda  \u0daf\u0dd2\u0db1\u0d9a\u0da7 \u0dbb\u0dd4\u0db4\u0dd2\u0dba\u0dbd\u0dca \u0daf\u0dc4\u0dba\u0d9a\u0dd2\u0db1\u0dca\u0dc0\u0dad\u0dca \u0dc0\u0dd0\u0da7\u0dd4\u0db4\u0dca \u0dc0\u0dd0\u0da9\u0dd2\u0d9a\u0dbb \u0daf\u0dd9\u0db1 \u0dbd\u0dd9\u0dc3\u0dba. 1980 \u0da2\u0dd6\u0dbd\u0dd2 05\u0dc0\u0dd0\u0db1\u0dd2\u0daf\u0dcf \u0dc0\u0dd0\u0da9\u0dc0\u0dbb\u0dca\u0da2\u0db1\u0dba \u0d9a\u0dca\u200d\u0dbb\u0dd2\u0dba\u0dcf\u0dad\u0dca\u0db8\u0d9a \u0dc0\u0db1\u0dca\u0db1\u0dda \u0d92 \u0d89\u0dbd\u0dca\u0dbd\u0dd3\u0db8 \u0db4\u0dd9\u0dbb\u0daf\u0dd0\u0dbb\u0dd2 \u0d9a\u0dbb\u0d9c\u0dd9\u0db1\u0dba.",
    "\u0d91\u0dc4\u0dd9\u0dad\u0dca \u0dbb\u0da2\u0dba \u0dc0\u0dd2\u0dc3\u0dd2\u0db1\u0dca \u0dc0\u0dbb\u0dca\u0da2\u0d9a\u0dba\u0db1\u0dca\u0dc0 \u0db1\u0db8\u0dca\u0d9a\u0dbb\u0db1 \u0dbd\u0daf\u0dca\u0daf\u0dda '\u0daf\u0dca\u200d\u0dbb\u0ddd\u0dc4\u0dd3\u0db1\u0dca' \u0dbd\u0dd9\u0dc3 \u0dba. \u0d91\u0dc0\u0d9a\u0da7 \u0da2\u0db1\u0db4\u0dad\u0dd2 \u0da2\u0dda. \u0d86\u0dbb\u0dca.\u0da2\u0dba\u0dc0\u0dbb\u0dca\u0db0\u0db1\u0d9c\u0dda \u0db4\u0dca\u200d\u0dbb\u0db0\u0dcf\u0db1\u0dad\u0dca\u0dc0\u0dba\u0dd9\u0db1\u0dca \u0dbb\u0dd0\u0dc3\u0dca\u0dc0\u0dd6 \u0d9a\u0dd0\u0db6\u0dd2\u0db1\u0da7\u0dca \u0db8\u0dab\u0dca\u0da9\u0dbd\u0dba \u0dc3\u0dd2\u0dba\u0dbd\u0dd4 \u0dc0\u0dbb\u0dca\u0da2\u0d9a\u0dba\u0db1\u0dca \u0dbb\u0dd0\u0d9a\u0dd2\u0dba\u0dcf \u0d85\u0dc4\u0dd2\u0db8\u0dd2\u0dc0\u0dd6\u0dc0\u0db1\u0dca \u0db6\u0dc0\u0dad\u0dca \u0dba\u0dc5\u0dd2 \u0db4\u0dd0\u0db8\u0dd2\u0dab\u0dd3\u0db8 \u0d85\u0db1\u0dc0\u0dc1\u0dca\u200d\u0dba \u0db6\u0dc0\u0dad\u0dca \u0daf\u0dd0\u0db1\u0dca\u0dc0\u0dd2\u0dba. \u0d92 \u0d85\u0db1\u0dd4\u0dc0 40,356 \u0daf\u0dd9\u0db1\u0d9a\u0dd4\u0da7 \u0dbb\u0dd0\u0d9a\u0dd2\u0dba\u0dcf \u0d85\u0dc4\u0dd2\u0db8\u0dd2\u0dc0\u0dd6 \u0d85\u0dad\u0dbb \u0daf\u0dd9\u0dc3\u0dad\u0dd2\u0dba\u0d9a\u0da7 \u0db4\u0dc3\u0dd4 \u0db1\u0dc0 \u0dc3\u0dda\u0dc0\u0d9a\u0dba\u0db1\u0dca \u0db6\u0db3\u0dc0\u0dcf \u0d9c\u0dd0\u0db1\u0dd2\u0dab\u0dd2.",
    "\u0dc0\u0dbb\u0dca\u0da2\u0db1\u0dba\u0da7 \u0dc3\u0dc4\u0dcf\u0dba \u0db1\u0ddc\u0daf\u0dd4\u0db1\u0dca \u0dc3\u0dda\u0dc0\u0d9a\u0dba\u0db1\u0dca\u0da7 \u0dc0\u0dd0\u0da7\u0dd4\u0db4\u0dca \u0dc0\u0dbb\u0dca\u0db0\u0d9a \u0dbd\u0db6\u0dcf\u0daf\u0dd3 \u0d8a\u0da7 \u0d91\u0d9a\u0dca\u0dc0\u0dd6 \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0db8\u0dd6\u0dbd\u0dc3\u0dca\u0dae\u0dcf\u0db1\u0dc0\u0dbd\u0da7 \u0dc3\u0dd3\u0dbd\u0dca \u0dad\u0db6\u0db1\u0dd4 \u0dbd\u0dd0\u0db6\u0dd2\u0dab\u0dd2.",
    "\u0daf\u0dda\u0dc1\u0db4\u0dcf\u0dbd\u0da5\u0dba\u0db1\u0dca\u0d9c\u0dda \u0dc4\u0dd2\u0dad\u0dc0\u0dad\u0dd4\u0db1\u0dca \u0d85\u0dad\u0dbb\u0dd2\u0db1\u0dca \u0d86\u0dc3\u0db1 \u0db8\u0da7\u0dca\u0da7\u0db8\u0dd2\u0db1\u0dca \u0dad\u0ddd\u0dbb\u0dcf\u0d9c\u0dad\u0dca \u0dbb\u0dd0\u0d9a\u0dd2\u0dba\u0dcf \u0db1\u0ddc\u0db8\u0dd0\u0dad\u0dd2 \u0dc3\u0dd2\u0dba\u0daf\u0dd9\u0db1\u0dd9\u0d9a\u0dd4 \u0db6\u0dd0\u0d9c\u0dd2\u0db1\u0dca \u0d87\u0dad\u0dd4\u0dc5\u0dad\u0dca \u0dc0\u0db1\u0dc3\u0dda 40,356 \u0d89\u0dc0\u0dad\u0dca\u0d9a\u0dc5 \u0db4\u0dd2\u0dbb\u0dd2\u0dc3 \u0dc0\u0dd9\u0db1\u0dd4\u0dc0\u0da7 \u0dc3\u0dda\u0dc0\u0dba\u0da7 \u0db6\u0db3\u0dc0\u0dcf \u0d9c\u0db1\u0dca\u0db1\u0dcf \u0dbd\u0daf\u0dd3.",
    "\u0db8\u0dd9\u0db8 '\u0da2\u0dd6\u0dbd\u0dd2 \u0dc0\u0dbb\u0dca\u0da2\u0db1\u0dba' \u0dc4\u0dd0\u0db3\u0dd2\u0db1\u0dca\u0dc0\u0dd2\u0dba \u0dc4\u0dd0\u0d9a\u0dca\u0d9a\u0dda \u0dc1\u0dca\u200d\u0dbb\u0dd3 \u0dbd\u0dcf\u0d82\u0d9a\u0dd2\u0d9a \u0d9a\u0db8\u0dca\u0d9a\u0dbb\u0dd4 \u0da2\u0db1\u0dad\u0dcf\u0dc0 \u0daf\u0dda\u0dc1\u0db4\u0dcf\u0dbd\u0db1\u0dba\u0dd9\u0db1\u0dca \u0db6\u0dd0\u0dc4\u0dd0\u0dbb\u0dc0 \u0da2\u0dcf\u0dad\u0dd2\u0d9a \u0db6\u0dbd\u0dc0\u0dda\u0d9c\u0dba\u0d9a\u0dca \u0dbd\u0dd9\u0dc3 \u0db1\u0dd0\u0d9c\u0dd3 \u0dc3\u0dd2\u0da7\u0dd2 \u0db4\u0dca\u200d\u0dbb\u0db0\u0dcf\u0db1\u0db8 \u0d85\u0dc0\u0dc3\u0dca\u0dae\u0dcf\u0dc0\u0d9a\u0dca \u0dbd\u0dd9\u0dc3\u0dd2\u0db1\u0dd2.",
    "\u0db4\u0dd9\u0dbb\u0d9a\u0dd3, 1935 \u0daf\u0dd3 \u0d85\u0d82\u0d9a 14 \u0daf\u0dbb\u0db1 \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0d86\u0da5\u0dcf \u0db4\u0db1\u0dad \u0db8\u0dd9\u0dbb\u0da7 \u0dc3\u0db8\u0dca\u0db8\u0dad \u0dc0\u0dd3\u0db8\u0da7 \u0db6\u0dbd\u0db4\u0dd1 \u0db4\u0dca\u200d\u0dbb\u0db0\u0dcf\u0db1\u0db8 \u0dc4\u0dda\u0dad\u0dd4\u0dc0 \u0dc0\u0dd6\u0dba\u0dda \u0dc0\u0dd2\u0dc0\u0dd2\u0db0 \u0daf\u0dda\u0dc1\u0db4\u0dcf\u0dbd\u0db1 \u0db1\u0dcf\u0dba\u0d9a\u0dba\u0db1\u0dca\u0d9c\u0dda \u0d85\u0dc0\u0dc1\u0dca\u200d\u0dba\u0dad\u0dcf \u0db8\u0dad \u0db1\u0dd2\u0dba\u0db8\u0dcf\u0d9a\u0dcf\u0dbb \u0dc0\u0dd8\u0dad\u0dca\u0dad\u0dd3\u0dba \u0db4\u0daf\u0db1\u0db8\u0d9a\u0dca \u0d85\u0db1\u0dd4\u0d9c\u0db8\u0db1\u0dba \u0db1\u0ddc\u0d9a\u0dbb \u0db6\u0dd2\u0dc4\u0dd2\u0dc0\u0db1 \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0dc3\u0d82\u0dc0\u0dd2\u0db0\u0dcf\u0db1\u0dcf\u0dad\u0dca\u0db8\u0d9a \u0dc3\u0dc4 \u0d9a\u0dca\u200d\u0dbb\u0db8\u0dc0\u0dad\u0dca \u0dc3\u0dd0\u0dbd\u0dd0\u0dc3\u0dca\u0db8\u0d9a\u0da7 \u0d85\u0db1\u0dd4\u0dc0 \u0db1\u0dd2\u0dba\u0dcf\u0db8\u0db1\u0dba \u0d9a\u0dd2\u0dbb\u0dd3\u0db8\u0dba\u0dd2.",
    "\u0db8\u0dd9\u0db8 \u0db4\u0db1\u0dad 1946, 1948, 1958 \u0dc3\u0dc4 1970 \u0dba\u0db1 \u0dc0\u0dc3\u0dbb \u0dc0\u0dbd\u0daf\u0dd3 \u0dc3\u0dd2\u0dc0\u0dca \u0dc0\u0dad\u0dcf\u0dc0\u0d9a\u0dca \u0dc3\u0d82\u0dc1\u0ddd\u0db0\u0db1\u0dba \u0d9a\u0dbb\u0db8\u0dd2\u0db1\u0dca \u0dba\u0dcf\u0dc0\u0dad\u0dca\u0d9a\u0dcf\u0dbd\u0dd3\u0db1 \u0d9a\u0dbb \u0dad\u0dd2\u0db6\u0dda. \u0d91\u0db8 \u0db4\u0db1\u0dad\u0da7 \u0d85\u0db8\u0dad\u0dbb\u0dc0, \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf \u0d86\u0dab\u0dca\u0da9\u0dd4\u0d9a\u0dca\u200d\u0dbb\u0db8 \u0dc0\u0dca\u200d\u0dba\u0dc0\u0dc3\u0dca\u0dae\u0dcf\u0dc0 \u0dc3\u0dc4 1999 \u0d85\u0d82\u0d9a 56 \u0daf\u0dbb\u0db1 \u0d9a\u0dcf\u0dbb\u0dca\u0db8\u0dd2\u0d9a \u0d86\u0dbb\u0dc0\u0dd4\u0dbd\u0dca \u0dc3\u0d82\u0dc1\u0ddd\u0db0\u0db1 \u0db4\u0db1\u0dad \u0db8\u0dd9\u0db1\u0dca\u0db8 '\u0d86\u0dba\u0dad\u0db1 \u0dc3\u0d82\u0d9c\u0dca\u200d\u0dbb\u0dc4\u0dba' \u0dc4\u0dbb\u0dc4\u0dcf\u0daf \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0dc0\u0dca\u200d\u0dba\u0dcf\u0db4\u0dcf\u0dbb\u0dba \u0db4\u0dd2\u0dc5\u0dd2\u0db6\u0db3 \u0db1\u0dd3\u0dad\u0dd2\u0db8\u0dba \u0dad\u0dad\u0dca\u0dad\u0dca\u0dc0\u0dba \u0db4\u0dca\u200d\u0dbb\u0d9a\u0dcf\u0dc1\u0dba\u0da7 \u0db4\u0dad\u0dca\u0d9a\u0dbb \u0d87\u0dad.",
    "\u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0db4\u0dca\u200d\u0dbb\u0dae\u0db8 \u0da2\u0db1\u0dbb\u0da2 \u0d86\u0dab\u0dca\u0da9\u0dd4\u0d9a\u0dca\u200d\u0dbb\u0db8 \u0dc0\u0dca\u200d\u0dba\u0dc0\u0dc3\u0dca\u0dae\u0dcf\u0dc0 \u0dc0\u0db1 1972 \u0d86\u0dab\u0dca\u0da9\u0dd4\u0d9a\u0dca\u200d\u0dbb\u0db8 \u0dc0\u0dca\u200d\u0dba\u0dc0\u0dc3\u0dca\u0dae\u0dcf\u0dc0 \u0db8\u0d9c\u0dd2\u0db1\u0dca \u0dc0\u0dd8\u0dad\u0dca\u0dad\u0dd2\u0dba \u0dc3\u0db8\u0dd2\u0dad\u0dd2 \u0db4\u0dd2\u0dc4\u0dd2\u0da7\u0dd4\u0dc0\u0dd3\u0db8\u0da7 \u0db4\u0dca\u200d\u0dbb\u0d9a\u0dcf\u0dc1\u0dd2\u0dad\u0dc0\u0db8 \u0d85\u0dba\u0dd2\u0dad\u0dd2\u0dba \u0dbd\u0db6\u0dcf\u0daf\u0dd3 \u0db1\u0ddc\u0db8\u0dd0\u0dad\u0dd2 \u0dc0\u0dd4\u0dc0\u0daf \u0d91\u0dc4\u0dd2 (18)(1) (\u0d8a) \u0dc0\u0dca\u200d\u0dba\u0dc0\u0dc3\u0dca\u0dae\u0dcf\u0dc0 \u0db8\u0d9c\u0dd2\u0db1\u0dca \u0d91\u0d9a\u0dca\u0dbb\u0dd0\u0dc3\u0dca \u0dc0\u0dd3\u0db8\u0da7 \u0d87\u0dad\u0dd2 \u0d85\u0dba\u0dd2\u0dad\u0dd2\u0dba \u0db4\u0dd2\u0dc5\u0dd2\u0d9c\u0dd9\u0db1 \u0d87\u0dad. \u0d91\u0db1\u0db8\u0dca, \u0dc0\u0d9a\u0dca\u200d\u0dbb\u0dcf\u0d9a\u0dcf\u0dbb\u0dba\u0dd9\u0db1\u0dca \u0d91\u0dc4\u0dd2 \u0dc3\u0db3\u0dc4\u0db1\u0dca \u0d9a\u0dbb \u0d87\u0dad\u0dca\u0dad\u0dda \u0dc0\u0dd8\u0dad\u0dca\u0dad\u0dd2\u0dba \u0dc3\u0db8\u0dd2\u0dad\u0dd2 \u0db4\u0dd2\u0dc4\u0dd2\u0da7\u0dd4\u0dc0\u0dcf \u0d9c\u0dd0\u0db1\u0dd3\u0db8\u0da7 \u0d87\u0dad\u0dd2 \u0d85\u0dba\u0dd2\u0dad\u0dd2\u0dba \u0db4\u0dd2\u0dc5\u0dd2\u0d9c\u0db1\u0dca\u0db1\u0dcf \u0db6\u0dc0\u0dba\u0dd2.",
    "1978 \u0d86\u0dab\u0dca\u0da9\u0dd4\u0d9a\u0dca\u200d\u0dbb\u0db8 \u0dc0\u0dca\u200d\u0dba\u0dc0\u0dc3\u0dca\u0dae\u0dcf\u0dc0\u0dda 03 \u0dc0\u0dd9\u0db1\u0dd2 \u0db4\u0dbb\u0dd2\u0da0\u0dca\u0da1\u0dda\u0daf\u0dba \u0db8\u0d9c\u0dd2\u0db1\u0dca \u0db8\u0dd6\u0dbd\u0dd2\u0d9a \u0d85\u0dba\u0dd2\u0dad\u0dd2\u0dc0\u0dcf\u0dc3\u0dd2\u0d9a\u0db8\u0dca \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0db4\u0dca\u200d\u0dbb\u0dad\u0dd2\u0db4\u0dcf\u0daf\u0db1 \u0daf\u0d9a\u0dca\u0dc0\u0dcf \u0d87\u0dad. \u0d92 \u0d85\u0db1\u0dd4\u0dc0, 14(1)d \u0dc0\u0dca\u200d\u0dba\u0dc0\u0dc3\u0dca\u0dae\u0dcf\u0dc0 \u0db8\u0d9c\u0dd2\u0db1\u0dca \u0dc3\u0dd1\u0db8 \u0db4\u0dd4\u0dbb\u0dc0\u0dd0\u0dc3\u0dd2\u0dba\u0dd9\u0d9a\u0dd4\u0da7\u0db8 \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0db4\u0dd2\u0dc4\u0dd2\u0da7\u0dd4\u0dc0\u0dd3\u0db8\u0dda \u0dc4\u0dcf \u0dc0\u0dd8\u0dad\u0dca\u0dad\u0dd2\u0dba \u0dc3\u0db8\u0dd2\u0dad\u0dd2\u0dc0\u0dbd\u0da7 \u0db6\u0dd0\u0db3\u0dd3\u0db8\u0dda \u0db1\u0dd2\u0daf\u0dc4\u0dc3 \u0dbd\u0db6\u0dcf \u0daf\u0dd3 \u0dad\u0dd2\u0db6\u0dda.",
    "\u0d91\u0dc3\u0dda\u0db8 \u0d91\u0dc4\u0dd2 \u0daf\u0d9a\u0dca\u0dc0\u0dcf \u0d87\u0dad\u0dd2 \u0db7\u0dcf\u0dc2\u0dab\u0dba\u0dda \u0db1\u0dd2\u0daf\u0dc4\u0dc3, \u0db4\u0dca\u200d\u0dbb\u0d9a\u0dcf\u0dc1\u0db1\u0dba \u0d87\u0dad\u0dd4\u0dc5\u0dd4 \u0d85\u0daf\u0dc4\u0dc3\u0dca \u0db4\u0dc5\u0d9a\u0dd2\u0dbb\u0dd3\u0db8\u0dda \u0db1\u0dd2\u0daf\u0dc4\u0dc3, \u0dc3\u0dcf\u0db8\u0d9a\u0dcf\u0db8\u0dd3\u0dc0 \u0dbb\u0dd0\u0dc3\u0dca\u0dc0\u0dd3\u0db8\u0dda \u0db1\u0dd2\u0daf\u0dc4\u0dc3, \u0dc3\u0db8\u0dcf\u0d9c\u0db8\u0dda \u0db1\u0dd2\u0daf\u0dc4\u0dc3 \u0d86\u0daf\u0dd2 \u0d85\u0dba\u0dd2\u0dad\u0dd3\u0db1\u0dca \u0daf \u0dc0\u0dd8\u0dad\u0dca\u0dad\u0dd2\u0dba \u0dc3\u0db8\u0dd2\u0dad\u0dd2 \u0d85\u0dba\u0dd2\u0dad\u0dd2\u0dc0\u0dcf\u0dc3\u0dd2\u0d9a\u0db8\u0dca \u0dc4\u0dcf \u0dc3\u0db8\u0dca\u0db6\u0db1\u0dca\u0db0 \u0dc0\u0dda.",
    "\u0d9a\u0dcf\u0dbb\u0dca\u0db8\u0dd2\u0d9a \u0d86\u0dbb\u0dc0\u0dd4\u0dbd\u0dca \u0db4\u0db1\u0dad\u0dda 32 (a) \u0dc0\u0d9c\u0db1\u0dca\u0dad\u0dd2\u0dba \u0d85\u0db1\u0dd4\u0dc0 \u0dc3\u0dda\u0dc0\u0dcf\u0dba\u0ddd\u0da2\u0d9a\u0dba\u0d9a\u0dd4 \u0dc0\u0dd2\u0dc3\u0dd2\u0db1\u0dca \u0dc3\u0dda\u0dc0\u0d9a\u0dba\u0dd9\u0d9a\u0dd4\u0da7 \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2\u0dba\u0d9a\u0dca \u0db4\u0dd2\u0dc4\u0dd2\u0da7\u0dd4\u0dc0\u0dd3\u0db8 \u0dc4\u0ddd \u0dc0\u0dd8\u0dad\u0dca\u0dad\u0dd2\u0dba \u0dc3\u0db8\u0dd2\u0dad\u0dd2\u0dba\u0d9a \u0dc3\u0dcf\u0db8\u0dcf\u0da2\u0dd2\u0d9a\u0dba\u0d9a\u0dd4 \u0dc0\u0dd3\u0db8 \u0dc0\u0dd0\u0dc5\u0dd0\u0d9a\u0dca\u0dc0\u0dd3\u0db8 \u0dc4\u0ddd \u0d8a\u0da7 \u0db6\u0dbd\u0db4\u0dd1\u0db8\u0dca \u0d9a\u0dd2\u0dbb\u0dd3\u0db8 \u0dc3\u0dd2\u0daf\u0dd4\u0d9a\u0dc5 \u0db1\u0ddc\u0dc4\u0dd0\u0d9a.",
    "\u0dc0\u0dd8\u0dad\u0dca\u0dad\u0dd2\u0dba \u0dc3\u0db8\u0dd2\u0dad\u0dd2\u0dba\u0d9a\u0da7 \u0dba\u0db8\u0dca \u0d86\u0dba\u0dad\u0db1\u0dba\u0d9a \u0dc3\u0dda\u0dc0\u0d9a\u0dba\u0db1\u0dca\u0d9c\u0dd9\u0db1\u0dca \u0dc4\u0dad\u0dc5\u0dd2\u0dc4\u0d9a\u0da7 \u0dc0\u0da9\u0dcf \u0dc0\u0dd0\u0da9\u0dd2 \u0db4\u0dca\u200d\u0dbb\u0db8\u0dcf\u0dab\u0dba\u0d9a\u0dca \u0dc3\u0dd2\u0da7\u0dd2\u0dba\u0dd2 \u0db1\u0db8\u0dca \u0dc3\u0dda\u0dc0\u0dcf\u0dba\u0ddd\u0da2\u0d9a\u0dba\u0dcf \u0dc0\u0dd2\u0dc3\u0dd2\u0db1\u0dca \u0d91\u0db8 \u0d86\u0dba\u0dad\u0db1\u0dba\u0dda \u0dc3\u0dda\u0dc0\u0d9a\u0dba\u0db1\u0dca \u0dc4\u0da7 \u0dc0\u0dd8\u0dad\u0dca\u0dad\u0dd2\u0dba \u0dc3\u0db8\u0dd2\u0dad\u0dd2 \u0dc4\u0dbb\u0dc4\u0dcf \u0dc3\u0dd1\u0db8 \u0dc3\u0dcf\u0db8\u0dd6\u0dc4\u0dd2\u0d9a \u0d9a\u0dda\u0dc0\u0dbd\u0dca \u0d9a\u0dd2\u0dbb\u0dd3\u0db8 \u0dc3\u0db3\u0dc4\u0dcf \u0d87\u0dad\u0dd2 \u0d85\u0dba\u0dd2\u0dad\u0dd2\u0dba \u0db4\u0dd2\u0dc5\u0dd2\u0d9c\u0dad \u0dba\u0dd4\u0dad\u0dd4\u0dba.",
    "\u0d9a\u0dcf\u0dbb\u0dca\u0db8\u0dd2\u0d9a \u0d86\u0dbb\u0dc0\u0dd4\u0dbd\u0dca \u0db4\u0db1\u0dad\u0dda \u0dc3\u0db3\u0dc4\u0db1\u0dca \u0d9a\u0dbb \u0d87\u0dad\u0dd2 \u0dc0\u0dd8\u0dad\u0dca\u0dad\u0dd2\u0dba \u0d85\u0dba\u0dd2\u0dad\u0dd2\u0dc0\u0dcf\u0dc3\u0dd2\u0d9a\u0db8\u0dca \u0d9a\u0da9\u0d9a\u0dbb\u0db1 \u0dc3\u0dda\u0dc0\u0dcf\u0dba\u0ddd\u0da2\u0d9a\u0dba\u0d9a\u0dd4 \u0db1\u0dd3\u0dad\u0dd2\u0db8\u0dba \u0dc0\u0dbb\u0daf\u0d9a\u0dca \u0dc3\u0dd2\u0daf\u0dd4 \u0d9a\u0dbb\u0dba\u0dd2. \u0d92 \u0d85\u0db1\u0dd4\u0dc0 \u0d94\u0dc4\u0dd4\u0da7 \u0dc0\u0dd2\u0dbb\u0dd4\u0daf\u0dca\u0db0\u0dc0 \u0db8\u0dc4\u0dda\u0dc3\u0dca\u0dad\u0dca\u200d\u0dbb\u0dcf\u0dad\u0dca \u0d85\u0db0\u0dd2\u0d9a\u0dbb\u0dab\u0dba\u0dda \u0db1\u0da9\u0dd4 \u0db4\u0dd0\u0dc0\u0dbb\u0dd2\u0dba \u0dc4\u0dd0\u0d9a.",
    "\u0d8a\u0da7 \u0d85\u0db8\u0dad\u0dbb\u0dc0 \u0d85\u0db8\u0dcf\u0dad\u0dca\u200d\u0dba \u0db8\u0dab\u0dca\u0da9\u0dbd \u0d85\u0db1\u0dd4\u0db8\u0dad\u0dd2\u0dba \u0db8\u0dad \u0dbb\u0dcf\u0da2\u0dca\u200d\u0dba \u0db4\u0dbb\u0dd2\u0db4\u0dcf\u0dbd\u0db1 \u0dc0\u0dd2\u0dc2\u0dba \u0db7\u0dcf\u0dbb \u0d85\u0db8\u0dcf\u0dad\u0dca\u200d\u0dba\u0dcf\u0d82\u0dc1\u0dba\u0dda \u0dbd\u0dda\u0d9a\u0db8\u0dca\u0dc0\u0dbb\u0dba\u0dcf \u0dc0\u0dd2\u0dc3\u0dd2\u0db1\u0dca \u0db1\u0dd2\u0d9a\u0dd4\u0dad\u0dca \u0d9a\u0dbb\u0db1\u0dd4 \u0dbd\u0db6\u0db1 \u0d86\u0dba\u0dad\u0db1 \u0dc3\u0d82\u0d9c\u0dca\u200d\u0dbb\u0dc4\u0dba \u0dba\u0da7\u0dad\u0dda\u0daf \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0db1\u0dcf\u0dba\u0d9a\u0dba\u0db1\u0dca \u0dc3\u0dc4 \u0dc3\u0dcf\u0db8\u0dcf\u0da2\u0dd2\u0d9a\u0dba\u0db1\u0dca \u0dc0\u0dd9\u0db1\u0dd4\u0dc0\u0dd9\u0db1\u0dca \u0db4\u0dc0\u0dad\u0dd2\u0db1 \u0d85\u0dba\u0dd2\u0dad\u0dd2\u0dc0\u0dcf\u0dc3\u0dd2\u0d9a\u0db8\u0dca \u0d86\u0daf\u0dd3 \u0db4\u0dca\u200d\u0dbb\u0dad\u0dd2\u0db4\u0dcf\u0daf\u0db1 \u0db4\u0dca\u200d\u0dbb\u0d9a\u0dcf\u0dc1\u0dba\u0da7 \u0db4\u0dad\u0dca\u0d9a\u0dbb \u0d87\u0dad.",
    "\u0db4\u0dc3\u0dd4\u0d9c\u0dd2\u0dba \u0d9b\u0db1\u0dd2\u0da2\u0dad\u0dd9\u0dbd\u0dca \u0dc3\u0d82\u0dc3\u0dca\u0dae\u0dcf \u0d85\u0dbb\u0dca\u0db6\u0dd4\u0daf\u0dba\u0dad\u0dca \u0dc3\u0db8\u0d9c \u0d9a\u0dbb\u0dc5\u0dd2\u0dba\u0da7 \u0db4\u0dd0\u0db8\u0dd2\u0dab\u0dd2 \u0db4\u0dca\u200d\u0dbb\u0db0\u0dcf\u0db1 \u0d9a\u0dcf\u0dbb\u0dab\u0dba\u0d9a\u0dca \u0dc0\u0dd6\u0dba\u0dda \u0db8\u0dd9\u0dbb\u0da7 \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0db1\u0dcf\u0dba\u0d9a\u0dba\u0db1\u0dca\u0da7 \u0dbd\u0dd0\u0db6\u0dd3 \u0d87\u0dad\u0dd2 \u0dc0\u0dbb\u0db4\u0dca\u200d\u0dbb\u0dc3\u0dcf\u0daf \u0db4\u0dd2\u0dc5\u0dd2\u0db6\u0db3\u0dc0\u0dba.",
    "\u0dc0\u0dd2\u0daf\u0dd4\u0dbd\u0dd2\u0db6\u0dbd \u0dc4\u0dcf \u0db6\u0dbd\u0dc1\u0d9a\u0dca\u0dad\u0dd2 \u0d87\u0db8\u0dd0\u0dad\u0dd2 \u0d9a\u0dcf\u0d82\u0da0\u0db1 \u0dc0\u0dd2\u0da2\u0dda\u0dc3\u0dda\u0d9a\u0dbb \u0da2\u0db1\u0db8\u0dcf\u0db0\u0dca\u200d\u0dba \u0dc4\u0db8\u0dd4\u0dc0\u0d9a\u0daf\u0dd3 \u0dc3\u0db3\u0dc4\u0db1\u0dca \u0d9a\u0dbb\u0db1 \u0dbd\u0daf\u0dca\u0daf\u0dda, \u0d9b\u0db1\u0dd2\u0da2\u0dad\u0dd9\u0dbd\u0dca \u0dc3\u0d82\u0dc3\u0dca\u0dae\u0dcf\u0dc0\u0dda \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0db1\u0dcf\u0dba\u0d9a\u0dba\u0db1\u0dca\u0da7 \u0dc3\u0dd4\u0d9b\u0ddd\u0db4\u0db7\u0ddd\u0d9c\u0dd3 \u0db8\u0ddd\u0da7\u0dbb\u0dca \u0dbb\u0dae \u0db4\u0dc0\u0dcf \u0dbd\u0db6\u0dcf\u0daf\u0dd3 \u0d87\u0dad\u0dd2 \u0db6\u0dc0\u0dba.",
    "\u0d91\u0dc3\u0dda\u0db8 \u0db4\u0dc3\u0dd4\u0d9c\u0dd2\u0dba \u0d85\u0db0\u0dca\u200d\u0dba\u0dcf\u0db4\u0db1 \u0dc3\u0dda\u0dc0\u0dba\u0dda \u0dc0\u0dd0\u0da9\u0dc0\u0dbb\u0dca\u0da2\u0db1 \u0dc4\u0db8\u0dd4\u0dc0\u0dda \u0d86\u0dab\u0dca\u0da9\u0dd4\u0dc0\u0dda \u0daf\u0dda\u0dc1\u0db4\u0dcf\u0dbd\u0d9a\u0dba\u0db1\u0dca \u0dc0\u0dd2\u0dc3\u0dd2\u0db1\u0dca \u0d91\u0dbd\u0dca\u0dbd \u0d9a\u0dbb\u0db1 \u0dbd\u0daf \u0dad\u0dc0\u0dad\u0dca \u0da0\u0ddd\u0daf\u0db1\u0dcf\u0dc0\u0d9a\u0dca \u0dc0\u0dd6\u0dba\u0dda \u0d9c\u0dd4\u0dbb\u0dd4\u0dc0\u0dbb\u0dd4\u0db1\u0dca \u0dc0\u0db1 \u0d87\u0dad\u0dd0\u0db8\u0dca \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0db1\u0dcf\u0dba\u0d9a\u0dba\u0db1\u0dca \u0dc0\u0dc3\u0dbb \u0d9c\u0dab\u0db1\u0dcf\u0dc0\u0d9a\u0dd2\u0db1\u0dca \u0db4\u0dcf\u0dc3\u0dbd\u0d9a\u0da7 \u0d9c\u0ddc\u0dc3\u0dca \u0d89\u0d9c\u0dd0\u0db1\u0dca\u0dc0\u0dd3\u0db8\u0dda \u0d9a\u0da7\u0dba\u0dd4\u0dad\u0dd4\u0dc0\u0dbd \u0db1\u0dd2\u0dbb\u0dad\u0dc0 \u0db1\u0dd0\u0dad\u0dd2 \u0db6\u0dc0\u0dba\u0dd2.",
    "\u0d87\u0dad\u0dca\u0dad\u0dd9\u0db1\u0dca\u0db8 \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0 \u0dad\u0dd4\u0dc5 \u0d9a\u0dca\u200d\u0dbb\u0dd2\u0dba\u0dcf\u0dad\u0dca\u0db8\u0d9a \u0db1\u0dd3\u0dad\u0dd2\u0dba\u0da7 \u0d85\u0db1\u0dd4\u0dc0 \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0db1\u0dcf\u0dba\u0d9a\u0dba\u0db1\u0dca\u0da7 \u0d91\u0dbd\u0dd9\u0dc3 \u0dc3\u0dd2\u0dba \u0dbb\u0dcf\u0da2\u0d9a\u0dcf\u0dbb\u0dd2 \u0db4\u0dd0\u0dc4\u0dd0\u0dbb\u0dc4\u0dbb\u0dd2\u0db8\u0dd2\u0db1\u0dca \u0d9a\u0da7\u0dba\u0dd4\u0dad\u0dd4 \u0d9a\u0dc5 \u0dc4\u0dd0\u0d9a\u0dd2\u0daf? \u0d8a\u0da7 \u0d85\u0daf\u0dcf\u0dc5 \u0db4\u0dca\u200d\u0dbb\u0dad\u0dd2\u0db4\u0dcf\u0daf\u0db1 '\u0d86\u0dba\u0dad\u0db1 \u0dc3\u0d82\u0d9c\u0dca\u200d\u0dbb\u0dc4\u0dba\u0dda' \u0dc3\u0db3\u0dc4\u0db1\u0dca\u0dc0 \u0d87\u0dad\u0dd2 \u0db6\u0dc0 \u0daf\u0dd0\u0d9a\u0d9c\u0dad \u0dc4\u0dd0\u0d9a\u0dd2\u0dba.",
    "\u0d86\u0dba\u0dad\u0db1 \u0dc3\u0d82\u0d9c\u0dca\u200d\u0dbb\u0dc4\u0dba\u0dda XXV \u0db4\u0dbb\u0dd2\u0da0\u0dca\u0da1\u0dda\u0daf\u0dba\u0dda 04\u0dc0\u0dd0\u0db1\u0dd2 \u0dc0\u0d9c\u0db1\u0dca\u0dad\u0dd2\u0dba\u0da7 \u0d85\u0db1\u0dd4\u0dc0 \"\u0db4\u0dd6\u0dbb\u0dca\u0dab\u0d9a\u0dcf\u0dbd\u0dd3\u0db1 \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0d9a\u0da7\u0dba\u0dd4\u0dad\u0dd4 \u0dc3\u0db3\u0dc4\u0dcf \u0dc3\u0d82\u0d9c\u0db8\u0dba\u0d9a \u0db1\u0dd2\u0dbd\u0db0\u0dcf\u0dbb\u0dd2\u0dba\u0d9a\u0dd4 \u0dc3\u0dda\u0dc0\u0dba\u0dd9\u0db1\u0dca \u0db8\u0dd4\u0daf\u0dcf\u0dc4\u0dd0\u0dbb\u0dd2\u0dba \u0dc4\u0dd0\u0d9a\u0dd2\u0dba.\"",
    "\u0dc3\u0d82\u0d9c\u0db8\u0dba\u0d9a \u0db1\u0dd2\u0dbd\u0db0\u0dbb\u0dba\u0d9a\u0dd4 \u0db4\u0dc5\u0db8\u0dd4 \u0dc0\u0dad\u0dcf\u0dc0\u0da7 \u0dc0\u0dbb\u0dca\u0dc2 \u0daf\u0dd9\u0d9a\u0d9a \u0d9a\u0dcf\u0dbd\u0dba\u0d9a\u0da7 \u0dc4\u0ddd \u0d94\u0dc4\u0dd4 \u0dc3\u0d82\u0d9c\u0db8\u0dba\u0dda \u0dad\u0db1\u0dad\u0dd4\u0dbb\u0dd4 \u0daf\u0dbb\u0db1 \u0dad\u0dcf\u0d9a\u0dca \u0d9a\u0dbd\u0dca \u0dc4\u0ddd \u0dba\u0db1 \u0daf\u0dd9\u0d9a\u0dd2\u0db1\u0dca \u0dc0\u0da9\u0dcf \u0d9a\u0dd9\u0da7\u0dd2 \u0d9a\u0dcf\u0dbd\u0dba \u0daf\u0d9a\u0dca\u0dc0\u0dcf, \u0dc3\u0dda\u0dc0\u0dba\u0dda \u0dc4\u0daf\u0dd2\u0dc3\u0dd2 \u0d85\u0dc0\u0dc1\u0dca\u200d\u0dba\u0dad\u0dcf\u0dc0\u0db1\u0dca\u0da7 \u0dba\u0da7\u0dad\u0dca\u0dc0, \u0db4\u0dd6\u0dbb\u0dca\u0dab\u0d9a\u0dcf\u0dbd\u0dd3\u0db1\u0dc0 \u0dc3\u0d82\u0d9c\u0db8\u0dba\u0dda \u0d9a\u0da7\u0dba\u0dd4\u0dad\u0dd4 \u0dc3\u0db3\u0dc4\u0dcf \u0db8\u0dd4\u0daf\u0dcf \u0dc4\u0dd0\u0dbb\u0dd2\u0dba \u0dc4\u0dd0\u0d9a. \u0d85\u0daf\u0dcf\u0dc5 \u0dc3\u0d82\u0d9c\u0db8\u0dba\u0dda \u0d89\u0dbd\u0dca\u0dbd\u0dd3\u0db8 \u0db8\u0dad \u0db1\u0dd2\u0dbd\u0db0\u0dbb\u0dba\u0dd9\u0d9a\u0dd4\u0d9c\u0dda \u0db8\u0dd4\u0daf\u0dcf\u0dc4\u0dd0\u0dbb\u0dd3\u0db8\u0dda \u0d9a\u0dcf\u0dbd\u0dba \u0dc0\u0dbb\u0dca\u0dc2 \u0dc4\u0dad\u0dbb\u0d9a\u0dca \u0daf\u0d9a\u0dca\u0dc0\u0dcf \u0daf\u0dd3\u0dbb\u0dca\u0d9d \u0d9a\u0dc5 \u0dc4\u0dd0\u0d9a\u0dd2\u0dba.",
    "\u0db1\u0dd2\u0dbd\u0db0\u0dbb\u0dba\u0dd9\u0d9a\u0dd4 \u0db8\u0dd4\u0daf\u0dcf\u0dc4\u0dd0\u0dbb\u0dd3\u0db8\u0da7 \u0db1\u0db8\u0dca, \u0dc3\u0d82\u0d9c\u0db8\u0dba\u0dda \u0dc3\u0dcf\u0db8\u0dcf\u0da2\u0dd2\u0d9a\u0dad\u0dca\u0dc0\u0dba \u0dc0\u0dd2\u0dc3\u0dd2\u0dbb\u0dd3 \u0d87\u0dad\u0dd2 \u0dc0\u0dd2\u0da7 \u0dba\u0da7\u0dad\u0dca \u0db4\u0dd2\u0dbb\u0dd2\u0dc3\u0dd9\u0dba\u0dd2\u0db1\u0dca \u0dc3\u0dcf\u0db8\u0dcf\u0da2\u0dd2\u0d9a\u0dba\u0dd2\u0db1\u0dca 1000\u0d9a\u0dca \u0dc3\u0dc4 \u0dc0\u0dd2\u0dc3\u0dd2\u0dbb\u0dd3 \u0db1\u0dd0\u0dad\u0dd2 \u0dc0\u0dd2\u0da7 \u0dc4\u0ddd \u0d91\u0d9a\u0dca \u0d86\u0dba\u0dad\u0db1\u0dba\u0d9a\u0da7 \u0dc4\u0ddd \u0dc3\u0dda\u0dc0\u0dcf \u0dc3\u0dca\u0dae\u0dcf\u0db1\u0dba\u0d9a\u0da7 \u0dc3\u0dd3\u0db8\u0dcf \u0dc0\u0dd3 \u0d87\u0dad\u0dd2 \u0dc0\u0dd2\u0da7 \u0dba\u0da7\u0dad\u0dca \u0db4\u0dd2\u0dbb\u0dd2\u0dc3\u0dd9\u0dba\u0dd2\u0db1\u0dca \u0dc3\u0dcf\u0db8\u0dcf\u0da2\u0dd2\u0d9a\u0dba\u0dd2\u0db1\u0dca 1500 \u0d9a\u0dca \u0dc3\u0d82\u0d9c\u0db8\u0dba\u0dda \u0dc3\u0dd2\u0da7\u0dd2\u0dba \u0dba\u0dd4\u0dad\u0dd4 \u0dba. \u0dc3\u0dcf\u0db8\u0dcf\u0da2\u0dd2\u0d9a \u0dc3\u0d82\u0d9b\u0dca\u200d\u0dba\u0dcf\u0dc0 3000\u0d9a\u0dca \u0d89\u0d9a\u0dca\u0db8\u0dc0\u0dcf \u0dc3\u0dd2\u0da7\u0dd2\u0db1 \u0dc3\u0d82\u0d9c\u0db8\u0dba\u0d9a\u0dca \u0dc0\u0dd9\u0db1\u0dd4\u0dc0\u0dd9\u0db1\u0dca \u0db1\u0dd2\u0dbd\u0db0\u0dbb\u0dba\u0db1\u0dca \u0daf\u0dd9\u0daf\u0dd9\u0db1\u0dd9\u0d9a\u0dd4 \u0db4\u0dd6\u0dbb\u0dca\u0dab\u0d9a\u0dcf\u0dbd\u0dd3\u0db1\u0dc0 \u0dc3\u0d82\u0d9c\u0db8\u0dba\u0dda \u0d9a\u0da7\u0dba\u0dd4\u0dad\u0dd4 \u0dc3\u0db3\u0dc4\u0dcf \u0db8\u0dd4\u0daf\u0dcf \u0dc4\u0dd0\u0dbb\u0dd2\u0dba \u0dc4\u0dd0\u0d9a\u0dd2 \u0dba. \u0dc3\u0dcf\u0db8\u0dcf\u0da2\u0dd2\u0d9a \u0dc3\u0d82\u0d9b\u0dca\u200d\u0dba\u0dcf\u0dc0 1000\u0da7 \u0d85\u0da9\u0dd4 \u0d91\u0dc4\u0dd9\u0dad\u0dca 500\u0da7 \u0dc0\u0dd0\u0da9\u0dd2 \u0dbb\u0da2\u0dba\u0dda \u0dbd\u0dd2\u0dba\u0dcf\u0db4\u0daf\u0dd2\u0d82\u0da0\u0dd2 \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0dc0\u0dbd, \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0d9a\u0da7\u0dba\u0dd4\u0dad\u0dd4 \u0dc3\u0db3\u0dc4\u0dcf \u0db1\u0dd2\u0dbd\u0db0\u0dbb\u0dba\u0db1\u0dca \u0db4\u0dd6\u0dbb\u0dca\u0dab\u0d9a\u0dcf\u0dbd\u0dd3\u0db1\u0dc0 \u0db1\u0dd2\u0daf\u0dc4\u0dc3\u0dca \u0db1\u0ddc\u0d9a\u0dbb\u0db1 \u0d85\u0dad\u0dbb, \u0d91\u0dc4\u0dd2 \u0db4\u0dca\u200d\u0dbb\u0db0\u0dcf\u0db1 \u0db1\u0dd2\u0dbd\u0db0\u0dbb\u0dba\u0d9a\u0dd4\u0da7 \u0db8\u0dc3\u0d9a\u0da7 \u0daf\u0dd2\u0db1 \u0daf\u0dd9\u0d9a\u0d9a \u0d8b\u0db4\u0dbb\u0dd2\u0db8\u0dba\u0d9a\u0da7 \u0dba\u0da7\u0dad\u0dca\u0dc0 \u0d91\u0dc0\u0db1\u0dca \u0d9a\u0da7\u0dba\u0dd4\u0dad\u0dd4 \u0dc3\u0db3\u0dc4\u0dcf \u0dbb\u0dcf\u0da2\u0d9a\u0dcf\u0dbb\u0dd2 \u0db1\u0dd2\u0dc0\u0dcf\u0da9\u0dd4 \u0dbd\u0db6\u0dcf\u0daf\u0dd2\u0dba \u0dc4\u0dd0\u0d9a\u0dd2 \u0dba.",
    "\u0dbb\u0da2\u0dba \u0db4\u0dd2\u0dc5\u0dd2\u0d9c\u0dad\u0dca \u0d91\u0d9a\u0dca \u0d91\u0d9a\u0dca \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0dc3\u0db8\u0dca\u0db8\u0dda\u0dbd\u0db1\u0dba\u0d9a\u0dca \u0dc0\u0dd9\u0db1\u0dd4\u0dc0\u0dd9\u0db1\u0dca \u0db1\u0dd2\u0dbd\u0db0\u0dbb\u0dba\u0db1\u0dca \u0daf\u0dd9\u0daf\u0dd9\u0db1\u0d9a\u0dd4 \u0db4\u0dd6\u0dbb\u0dca\u0dab\u0d9a\u0dcf\u0dbd\u0dd3\u0db1\u0dc0 \u0dc3\u0db8\u0dca\u0db8\u0dda\u0dbd\u0db1\u0dba\u0dda \u0d9a\u0da7\u0dba\u0dd4\u0dad\u0dd4 \u0dc3\u0db3\u0dc4\u0dcf \u0db8\u0dd4\u0daf\u0dcf\u0dc4\u0dd0\u0dbb\u0dd2\u0dba \u0dc4\u0dd0\u0d9a\u0dd2 \u0dba.",
    "\u0d91\u0dc3\u0dda\u0db8, \u0d91\u0dbd\u0dd9\u0dc3 \u0db8\u0dd4\u0daf\u0dcf\u0dc4\u0dbb\u0dd2\u0db1\u0dd4 \u0dbd\u0db6\u0db1 \u0db1\u0dd2\u0dbd\u0db0\u0dcf\u0dbb\u0dd2\u0dba\u0d9a\u0dd4\u0d9c\u0dda \u0dc0\u0dd0\u0da7\u0dd4\u0db4\u0dca \u0dc4\u0dcf \u0d85\u0db1\u0dd9\u0d9a\u0dd4\u0dad\u0dca \u0daf\u0dd3\u0db8\u0db1\u0dcf \u0dbb\u0da2\u0dba \u0dc0\u0dd2\u0dc3\u0dd2\u0db1\u0dca \u0d9c\u0dd9\u0dc0\u0dd2\u0dba \u0dba\u0dd4\u0dad\u0dd4\u0dba.",
    "\u0dc3\u0dcf\u0db8\u0dcf\u0db1\u0dca\u200d\u0dba\u0dba\u0dd9\u0db1\u0dca \u0dbb\u0da2\u0dba\u0dda \u0dc3\u0dda\u0dc0\u0d9a\u0dba\u0db1\u0dca\u0da7 \u0da2\u0db1\u0db8\u0dcf\u0db0\u0dca\u200d\u0dba \u0d85\u0db8\u0dad\u0dcf \u0db4\u0dca\u200d\u0dbb\u0d9a\u0dcf\u0dc1 \u0db1\u0dd2\u0d9a\u0dd4\u0dad\u0dca \u0d9a\u0dd2\u0dbb\u0dd3\u0db8\u0dda\u0daf\u0dd3 \u0dc3\u0dd2\u0dba \u0d86\u0dba\u0dad\u0db1 \u0db4\u0dca\u200d\u0dbb\u0db0\u0dcf\u0db1\u0dd2\u0dba\u0dcf\u0d9c\u0dd9\u0db1\u0dca \u0dc0\u0dd2\u0dc1\u0dda\u0dc2 \u0d85\u0dc0\u0dc3\u0dbb\u0dba\u0d9a\u0dca \u0dbd\u0db6\u0dcf\u0d9c\u0dad \u0dba\u0dd4\u0dad\u0dd4 \u0dc0\u0dd4\u0dc0\u0daf, \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0db1\u0dcf\u0dba\u0d9a\u0dba\u0db1\u0dca\u0da7 \u0d91\u0dc0\u0dd0\u0db1\u0dd2 \u0d85\u0dc0\u0dc3\u0dbb\u0dba\u0d9a\u0dd2\u0db1\u0dca \u0dad\u0ddc\u0dbb\u0dc0 \u0db4\u0dca\u200d\u0dbb\u0dc3\u0dd2\u0daf\u0dca\u0db0\u0dd2\u0dba\u0dda \u0db4\u0dca\u200d\u0dbb\u0d9a\u0dcf\u0dc1 \u0dc3\u0dd2\u0daf\u0dd4\u0d9a\u0dd2\u0dbb\u0dd3\u0db8\u0da7 \u0dc4\u0dd0\u0d9a\u0dd2\u0dba\u0dcf\u0dc0 \u0db4\u0dc0\u0dad\u0dd2\u0dba\u0dd2.",
    "\u0d91\u0dc3\u0dda\u0db8, \u0dc0\u0dd2\u0dc1\u0dda\u0dc2\u0dba\u0dd9\u0db1\u0dca \u0d87\u0dad\u0dd0\u0db8\u0dca \u0dbb\u0dcf\u0da2\u0dca\u200d\u0dba \u0d86\u0dba\u0dad\u0db1 \u0db4\u0dbb\u0dd2\u0dc1\u0dca\u200d\u0dbb \u0dad\u0dd4\u0dc5 \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0dc0\u0dd9\u0db1\u0dd4\u0dc0\u0dd9\u0db1\u0dca \u0d9a\u0dcf\u0dbb\u0dca\u0dba\u0dcf\u0dbd \u0db4\u0dc4\u0dc3\u0dd4\u0d9a\u0db8\u0dca \u0dbd\u0db6\u0dcf\u0daf\u0dd9\u0db1 \u0db1\u0db8\u0dd4\u0dad\u0dca, \u0db6\u0ddc\u0dc4\u0ddd\u0dc0\u0dd2\u0da7 \u0d91\u0db8 \u0d9a\u0dcf\u0dbb\u0dca\u0dba\u0dcf\u0dbd \u0db7\u0dcf\u0dc0\u0dd2\u0dad \u0d9a\u0dbb\u0db1\u0dd4 \u0dbd\u0db6\u0db1\u0dca\u0db1\u0dda \u0d92 \u0dc0\u0db1 \u0dc0\u0dd2\u0da7 \u0db6\u0dbd\u0dba\u0dda \u0dc3\u0dd2\u0da7\u0dd2\u0db1 \u0d86\u0dab\u0dca\u0da9\u0dd4\u0dc0\u0dda \u0db4\u0dca\u200d\u0dbb\u0db0\u0dcf\u0db1 \u0daf\u0dda\u0dc1\u0db4\u0dcf\u0dbd\u0db1 \u0db4\u0d9a\u0dca\u0dc2\u0dba\u0da7 \u0dc3\u0db8\u0dca\u0db6\u0db1\u0dca\u0db0 \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2\u0dba \u0dc0\u0dd2\u0dc3\u0dd2\u0db1\u0dd2.",
    "\u0db8\u0dd3\u0da7 \u0d85\u0db8\u0dad\u0dbb\u0dc0 \u0dc3\u0dd2\u0dba \u0d89\u0dc4\u0dc5 \u0db1\u0dd2\u0dbd\u0db0\u0dbb\u0dba\u0dcf\u0d9c\u0dda \u0dc3\u0dd2\u0da7 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dba\u0dcf \u0daf\u0d9a\u0dca\u0dc0\u0dcf \u0d95\u0db1\u0dd1\u0db8 \u0dad\u0dbb\u0dcf\u0dad\u0dd2\u0dbb\u0db8\u0dda \u0dbb\u0dcf\u0da2\u0dca\u200d\u0dba \u0db0\u0dd6\u0dbb\u0dcf\u0dc0\u0dbd\u0dd2\u0dba\u0dda \u0dad\u0db1\u0dad\u0dd4\u0dbb\u0d9a\u0dca \u0d86\u0db8\u0db1\u0dca\u0dad\u0dca\u200d\u0dbb\u0dab\u0dba \u0d9a\u0dbb\u0db8\u0dd2\u0db1\u0dca \u0dbb\u0dcf\u0da2\u0d9a\u0dcf\u0dbb\u0dd2 \u0dbd\u0dd2\u0db4\u0dd2 \u0dbd\u0dd2\u0dc0\u0dd3\u0db8\u0dda \u0dc4\u0dd0\u0d9a\u0dd2\u0dba\u0dcf\u0dc0\u0daf \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0db1\u0dcf\u0dba\u0d9a\u0dba\u0db1\u0dca\u0da7 \u0dc4\u0dd2\u0db8\u0dd2 \u0d85\u0dba\u0dd2\u0dad\u0dd2\u0dba\u0d9a\u0dca \u0dbd\u0dd9\u0dc3 \u0daf\u0dd0\u0d9a\u0d9c\u0dad \u0dc4\u0dd0\u0d9a\u0dd2\u0dba.",
    "\u0db8\u0dd9\u0db8 \u0dc3\u0dd2\u0dba\u0dbd\u0dd4 \u0dc0\u0dbb\u0db4\u0dca\u200d\u0dbb\u0dc3\u0dcf\u0daf \u0dbb\u0dcf\u0da2\u0dca\u200d\u0dba \u0d85\u0d82\u0dc1\u0dba\u0dda \u0db8\u0dd9\u0db1\u0dca\u0db8 \u0db4\u0dde\u0daf\u0dca\u0d9c\u0dbd\u0dd2\u0d9a \u0d85\u0d82\u0dc1\u0dba\u0dda \u0dc3\u0dda\u0dc0\u0d9a\u0dba\u0db1\u0dca\u0d9c\u0dd9\u0db1\u0dca \u0dc3\u0dd0\u0daf\u0dd4\u0db8\u0dca\u0dbd\u0dad\u0dca \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2 \u0dc0\u0dd9\u0dad \u0d91\u0d9a\u0dc3\u0dda \u0dc4\u0dd2\u0db8\u0dd2\u0dc0\u0dda."
  ]
}