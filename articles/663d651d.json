{
  "newspaper_id": "bbccomsinhala",
  "url": "https://www.bbc.com/sinhala/articles/c3ej1y059gno",
  "time_ut": 1724272249.0,
  "original_lang": "si",
  "original_title": "\u0daf\u0dc1\u0d9a \u0dc4\u0dad\u0dbb\u0d9a \u0da2\u0db1\u0db4\u0dad\u0dd2 \u0dc3\u0da7\u0db1\u0dda \u0db8\u0d82 \u0dc3\u0dbd\u0d9a\u0dd4\u0dab\u0dd4",
  "original_body_lines": [
    "\u0dc0\u0dd2\u0dc3\u0dd2\u0dc0\u0db1 \u0dc1\u0dad\u0dc0\u0dbb\u0dca\u0dc2\u0dba\u0dda \u0db4\u0da7\u0db1\u0dca \u0db4\u0dd0\u0dc0\u0dd0\u0dad\u0dca\u0dc0\u0dd9\u0db1 \u0db8\u0dd0\u0dad\u0dd2\u0dc0\u0dbb\u0dab \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0db4\u0dca\u200d\u0dbb\u0da2\u0dcf\u0dad\u0db1\u0dca\u0dad\u0dca\u200d\u0dbb\u0dc0\u0dcf\u0daf\u0dd3 \u0db4\u0dcf\u0dbd\u0db1 \u0d9a\u0dca\u200d\u0dbb\u0dd2\u0dba\u0dcf\u0dc0\u0dbd\u0dd2\u0dba\u0dda \u0d9a\u0dc1\u0dda\u0dbb\u0dd4\u0d9a\u0dcf\u0dc0\u0dba\u0dd2. 1977 \u0daf\u0dd9\u0dc0\u0db1 \u0da2\u0db1\u0dbb\u0da2 \u0d86\u0dab\u0dca\u0da9\u0dd4\u0d9a\u0dca\u200d\u0dbb\u0db8 \u0dc0\u0dca\u200d\u0dba\u0dc0\u0dc3\u0dca\u0dae\u0dcf\u0dc0 \u0dba\u0da7\u0dad\u0dda \u0d86\u0dbb\u0db8\u0dca\u0db7 \u0dc0\u0dd6 \u0dc0\u0dd2\u0db0\u0dcf\u0dba\u0d9a \u0da2\u0db1\u0dcf\u0db0\u0dd2\u0db4\u0dad\u0dd2 \u0db0\u0dd6\u0dbb\u0dba \u0dc3\u0db3\u0dc4\u0dcf \u0db4\u0dc5\u0db8\u0dd4 \u0dc0\u0dbb\u0da7 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba\u0d9a\u0dca \u0db4\u0dd0\u0dc0\u0dd0\u0dad\u0dca\u0dc0\u0dd6\u0dba\u0dda 1982 \u0dc0\u0dc3\u0dbb\u0dda\u0daf\u0dd3\u0dba\u0dd2.",
    "\u0d91\u0db8 \u0dc0\u0dc3\u0dbb\u0dda \u0db4\u0da7\u0db1\u0dca \u0d87\u0dbb\u0db9\u0dd2 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab \u0db6\u0ddc\u0dc4\u0ddd\u0db8\u0dba\u0d9a\u0dca \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0 \u0dad\u0dd3\u0dbb\u0dab\u0dcf\u0dad\u0dca\u0db8\u0d9a \u0dad\u0dad\u0dca\u0dc0\u0dba\u0db1\u0dca\u0da7 \u0db8\u0dd4\u0dc4\u0dd4\u0dab \u0daf\u0dd9\u0db8\u0dd2\u0db1\u0dca \u0dc3\u0dd2\u0da7\u0dd2\u0dba\u0daf\u0dd3 \u0db4\u0dd0\u0dc0\u0dd0\u0dad\u0dca\u0dc0\u0dd6 \u0d92\u0dc0\u0dcf \u0dc0\u0dda.",
    "\u0da2\u0db1\u0dad\u0dcf\u0dc0\u0d9c\u0dda \u0db4\u0dbb\u0db8\u0dcf\u0db0\u0dd2\u0db4\u0dad\u0dca\u200d\u0dba \u0db6\u0dbd\u0dba \u0d85\u0db7\u0dca\u200d\u0dba\u0dcf\u0dc3 \u0d9a\u0dd2\u0dbb\u0dd3\u0db8 \u0dc3\u0db3\u0dc4\u0dcf \u0d9a\u0dbd\u0dd2\u0db1\u0dca \u0d9a\u0dbd\u0da7 \u0db4\u0dd0\u0dc0\u0dd0\u0dad\u0dca\u0dc0\u0dd6 \u0db8\u0dd9\u0db8 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dc0\u0dbd \u0daf\u0dd3, \u0db4\u0dca\u200d\u0dbb\u0da2\u0dcf\u0dad\u0db1\u0dca\u0dad\u0dca\u200d\u0dbb\u0dc0\u0dcf\u0daf\u0dba \u0dba\u0db1 \u0dc3\u0dcf\u0db0\u0d9a\u0dba \u0dc0\u0dd2\u0dc0\u0dd2\u0db0\u0dcf\u0d9a\u0dcf\u0dbb\u0dba\u0dd9\u0db1\u0dca \u0d8b\u0dc3\u0dca \u0db4\u0dc4\u0dad\u0dca\u0dc0\u0dd3\u0db8\u0dca\u0dc0\u0dbd\u0da7 \u0dbd\u0d9a\u0dca\u0dc0 \u0dad\u0dd2\u0db6\u0dda.",
    "1815 \u0daf\u0dd3 \u0db6\u0dca\u200d\u0dbb\u0dd2\u0dad\u0dcf\u0db1\u0dca\u200d\u0dba \u0db4\u0dcf\u0dbd\u0db1\u0dba\u0da7 \u0db8\u0dd4\u0dc5\u0dd4\u0db8\u0db1\u0dd2\u0db1\u0dca \u0db8 \u0db1\u0dad\u0dd4 \u0dc0\u0dd6 \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0db4\u0dcf\u0dbd\u0db1 \u0d9a\u0da7\u0dba\u0dd4\u0dad\u0dd4 \u0dc3\u0dd2\u0daf\u0dd4\u0d9a\u0dbb\u0d9c\u0dd9\u0db1 \u0dba\u0dcf\u0db8 \u0dc3\u0db3\u0dc4\u0dcf \u0dc0\u0db1 \u0db4\u0dc5\u0db8\u0dd4 \u0d86\u0dab\u0dca\u0da9\u0dd4\u0d9a\u0dca\u200d\u0dbb\u0db8 \u0db4\u0dca\u200d\u0dbb\u0dad\u0dd2\u0dc3\u0d82\u0dc3\u0dca\u0d9a\u0dbb\u0dab\u0dba \u0d9c\u0dd9\u0db1 \u0d91\u0db1\u0dca\u0db1\u0dda \u0d9a\u0ddd\u0dbd\u0dca\u0db6\u0df2\u0d9a\u0dca \u0db4\u0dca\u200d\u0dbb\u0dad\u0dd2\u0dc3\u0d82\u0dc3\u0dca\u0d9a\u0dbb\u0dab\u0dba \u0dbd\u0dd9\u0dc3\u0dba\u0dd2.",
    "\u0daf\u0dc1\u0d9a \u0d9c\u0dab\u0db1\u0dcf\u0dc0\u0d9a\u0dca \u0db4\u0dd0\u0dc0\u0dad\u0dd2 \u0d91\u0db8 \u0db4\u0dcf\u0dbd\u0db1 \u0d9a\u0dca\u200d\u0dbb\u0db8\u0dba \u0d85\u0dc0\u0dc3\u0db1\u0dca \u0dc0\u0db1\u0dca\u0db1\u0dda \u0dc0\u0dca\u200d\u0dba\u0dc0\u0dc3\u0dca\u0dae\u0dcf\u0daf\u0dcf\u0dba\u0d9a \u0dc3\u0db7\u0dcf\u0dc0\u0dda \u0db1\u0dd2\u0dba\u0ddd\u0da2\u0dd2\u0dad\u0dba\u0db1\u0dca \u0db4\u0dca\u200d\u0dbb\u0db8\u0dcf\u0dab\u0dba \u0dc0\u0dd0\u0da9\u0dd2 \u0d9a\u0dbb\u0db1 \u0dbd\u0dd9\u0dc3 \u0db4\u0dd0\u0db8\u0dd2\u0dab\u0dd2 \u0d89\u0dbd\u0dca\u0dbd\u0dd3\u0db8\u0dca \u0dc3\u0dc4 \u0db1\u0dd2\u0dbd \u0db1\u0ddc\u0dbd\u0dad\u0dca \u0db8\u0db1\u0dca\u0dad\u0dca\u200d\u0dbb\u0dd3\u0dc0\u0dbb\u0dd4\u0db1\u0dca \u0d9a\u0dd2\u0dc4\u0dd2\u0db4\u0daf\u0dd9\u0db1\u0dd9\u0d9a\u0dd4 \u0dc3\u0dd3\u0db8\u0dd2\u0dad \u0da1\u0db1\u0dca\u0daf\u0dba\u0d9a\u0dd2\u0db1\u0dca \u0dad\u0ddd\u0dbb\u0dcf \u0db4\u0dad\u0dca \u0d9a\u0dbb\u0d9c\u0db1\u0dca\u0db1\u0dcf \u0dbd\u0dd9\u0dc3 \u0db4\u0dd0\u0db8\u0dd2\u0dab\u0dd2 \u0d89\u0dbd\u0dca\u0dbd\u0dd3\u0db8\u0dca \u0db1\u0dd2\u0dc3\u0dcf\u0dba\u0dd2.",
    "\u0d91\u0db8 \u0d89\u0dbd\u0dca\u0dbd\u0dd3\u0db8\u0dca\u0dc0\u0dbd\u0da7 \u0d91\u0d9a\u0d9f\u0dad\u0dcf\u0dc0\u0dba \u0db4\u0dc5 \u0d9a\u0dc5 \u0dba\u0da7\u0dad\u0dca \u0dc0\u0dd2\u0da2\u0dd2\u0dad \u0db7\u0dcf\u0dbb \u0dbd\u0dda\u0d9a\u0db8\u0dca\u0dc0\u0dbb\u0dba\u0dcf \u0d9a\u0df2\u0dc0\u0dca-\u0db8\u0dd0\u0d9a\u0dbd\u0db8\u0dca \u0d86\u0dab\u0dca\u0da9\u0dd4\u0d9a\u0dca\u200d\u0dbb\u0db8 \u0db4\u0dca\u200d\u0dbb\u0dad\u0dd2\u0dc3\u0d82\u0dc3\u0dca\u0d9a\u0dbb\u0dab\u0dba \u0dba\u0da7\u0dad\u0dda \u0dc3\u0dd3\u0db8\u0dd2\u0dad \u0da1\u0db1\u0dca\u0daf \u0db6\u0dbd\u0dba\u0dd9\u0db1\u0dca \u0db1\u0dd2\u0dbd \u0db1\u0ddc\u0dbd\u0dad\u0dca \u0dc3\u0dcf\u0db8\u0dcf\u0da2\u0dd2\u0d9a\u0dba\u0db1\u0dca \u0dc4\u0dad\u0dbb\u0daf\u0dd9\u0db1\u0dd9\u0d9a\u0dd4 \u0dad\u0ddd\u0dbb\u0dcf\u0d9c\u0dd0\u0db1\u0dd3\u0db8\u0da7 \u0d85\u0dc0\u0dc3\u0dca\u0dae\u0dcf\u0dc0 \u0dbd\u0db6\u0dcf \u0daf\u0dd9\u0db1 \u0dbd\u0daf\u0dd2.",
    "\u0d91\u0dbd\u0dd9\u0dc3 \u0dc3\u0dd3\u0db8\u0dd2\u0dad \u0da1\u0db1\u0dca\u0daf\u0dba\u0dd9\u0db1\u0dca \u0dc0\u0dca\u200d\u0dba\u0dc0\u0dc3\u0dca\u0dae\u0dcf\u0daf\u0dcf\u0dba\u0d9a \u0dc3\u0db7\u0dcf\u0dc0\u0da7 \u0db4\u0dad\u0dca \u0dc0\u0dd6 \u0db4\u0dc5\u0db8\u0dd4 \u0dc1\u0dca\u200d\u0dbb\u0dd3 \u0dbd\u0dcf\u0d82\u0d9a\u0dd2\u0d9a\u0dba\u0dcf \u0dc0\u0db1\u0dca\u0db1\u0dda \u0db4\u0ddc\u0db1\u0dca\u0db1\u0db8\u0dca\u0db6\u0dbd\u0db8\u0dca \u0dbb\u0dcf\u0db8\u0db1\u0dcf\u0daf\u0db1\u0dca \u0dba. \u0d94\u0dc4\u0dd4 1911 \u0daf\u0dd3 \u0db4\u0dd0\u0dc0\u0dad\u0dd2 \u0da1\u0db1\u0dca\u0daf\u0dba\u0dd9\u0db1\u0dca \u0dc0\u0ddb\u0daf\u0dca\u200d\u0dba \u0db8\u0dcf\u0d9a\u0dc3\u0dca \u0db4\u0dca\u200d\u0dbb\u0db1\u0dcf\u0db1\u0dca\u0daf\u0dd4 \u0dc3\u0db8\u0d9f \u0dad\u0dbb\u0d9c\u0d9a\u0ddc\u0da7 \u0dc0\u0dd0\u0da9\u0dd2 \u0da1\u0db1\u0dca\u0daf\u0dba\u0dd9\u0db1\u0dca \u0dc0\u0dca\u200d\u0dba\u0dc0\u0dc3\u0dca\u0dae\u0dcf\u0daf\u0dcf\u0dba\u0d9a \u0dc3\u0db7\u0dcf\u0dc0\u0da7 \u0dad\u0dda\u0dbb\u0dd3 \u0db4\u0dad\u0dca\u0dc0\u0dd2\u0dba.",
    "\u0dc3\u0dca\u0dad\u0dca\u200d\u0dbb\u0dd3-\u0db4\u0dd4\u0dbb\u0dd4\u0dc2 \u0db7\u0dcf\u0dc0\u0dba, \u0d8b\u0d9c\u0dad\u0dca\u0d9a\u0db8 \u0dc4\u0dcf \u0d86\u0daf\u0dba\u0db8 \u0dc0\u0dd0\u0db1\u0dd2 \u0dc3\u0dcf\u0db0\u0d9a \u0db8\u0dad \u0dad\u0dd3\u0dbb\u0dab\u0dba \u0dc0\u0dd6 \u0da1\u0db1\u0dca\u0daf \u0d85\u0dba\u0dd2\u0dad\u0dd2\u0dba \u0dc3\u0dd2\u0dba\u0dbd\u0dd4 \u0dbd\u0dcf\u0d82\u0d9a\u0dd2\u0d9a \u0db4\u0dd4\u0dbb\u0dc0\u0dd0\u0dc3\u0dd2\u0dba\u0db1\u0dca\u0d9c\u0dda \u0d85\u0dba\u0dd2\u0dad\u0dd2\u0dba\u0d9a\u0dca \u0db6\u0dc0\u0da7 \u0db4\u0dad\u0dca\u0dc0\u0db1\u0dca\u0db1\u0dda 1931 \u0dc0\u0dc3\u0dbb\u0dda \u0daf\u0dd3\u0dba\u0dd2. \u0d92 \u0da9\u0ddc\u0db1\u0db8\u0ddd\u0dbb\u0dca \u0d86\u0dab\u0dca\u0da9\u0dd4\u0d9a\u0dca\u200d\u0dbb\u0db8 \u0db4\u0dca\u200d\u0dbb\u0dad\u0dd2\u0dc3\u0d82\u0dc3\u0dca\u0d9a\u0dbb\u0dab\u0dba \u0dba\u0da7\u0dad\u0dda\u0dba\u0dd2. \u0d91\u0dc4\u0dd2 \u0daf\u0dd3 \u0db4\u0dc5\u0db8\u0dd4 \u0dc0\u0dbb\u0da7 \u0dc1\u0dca\u200d\u0dbb\u0dd3 \u0dbd\u0dcf\u0d82\u0d9a\u0dd2\u0d9a\u0dba\u0db1\u0dca\u0dc4\u0da7 \u0da1\u0db1\u0dca\u0daf \u0db6\u0dbd\u0dba \u0d85\u0db7\u0dca\u200d\u0dba\u0dcf\u0dc3 \u0d9a\u0dd3\u0dbb\u0dd2\u0db8\u0dda \u0d85\u0dc0\u0dc3\u0dca\u0dae\u0dcf\u0dc0 \u0dc4\u0dd2\u0db8\u0dd2 \u0dc0\u0dd2\u0dba.",
    "\u0d91\u0db8 \u0db8\u0dd0\u0dad\u0dd2\u0dc0\u0dbb\u0dab\u0dba\u0dd9\u0db1\u0dca \u0db4\u0dc3\u0dd4\u0dc0 \"\u0dc3\u0dbb\u0dbd \u0db6\u0dc4\u0dd4\u0dad\u0dbb \u0db8\u0dd0\u0dad\u0dd2\u0dc0\u0dbb\u0dab \u0d9a\u0dca\u200d\u0dbb\u0db8\u0dba\" \u0dba\u0da7\u0dad\u0dda \u0d85\u0dad\u0dd4\u0dbb\u0dd4 \u0db8\u0dd0\u0dad\u0dd2\u0dc0\u0dbb\u0dab, \u0db8\u0dc4\u0db8\u0dd0\u0dad\u0dd2\u0dc0\u0dbb\u0dab \u0d9a\u0dd2\u0dc4\u0dd2\u0db4\u0dba\u0d9a \u0daf\u0dd3 \u0db8 \u0da2\u0db1\u0dad\u0dcf\u0dc0 \u0dc3\u0dd2\u0dba \u0da1\u0db1\u0dca\u0daf \u0db6\u0dbd\u0dba \u0db7\u0dcf\u0dc0\u0dd2\u0dad \u0d9a\u0dbd \u0dc4. \u0db8\u0dd9\u0db8 \u0db8\u0dd0\u0dad\u0dd2\u0dc0\u0dbb\u0dab\u0dc0\u0dbd\u0da7 \u0dc0\u0da9\u0dcf \u0dc0\u0dd9\u0db1\u0dc3\u0dca \u0db8\u0dd0\u0dad\u0dd2\u0dc0\u0dbb\u0dab\u0dba\u0d9a\u0da7 \u0db4\u0dd4\u0dbb\u0dc0\u0dd0\u0dc3\u0dd2\u0dba\u0db1\u0dca \u0dc3\u0dd2\u0dba \u0da1\u0db1\u0dca\u0daf\u0dba \u0db7\u0dcf\u0dc0\u0dd2\u0dad \u0d9a\u0dbb\u0db1\u0dca\u0db1\u0dda 1982 \u0dc0\u0dc3\u0dbb\u0dda \u0daf\u0dd3\u0dba\u0dd2.",
    "1977 \u0daf\u0dd3 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4 \u0db8\u0dd0\u0dad\u0dd2\u0dc0\u0dbb\u0dab\u0dba\u0dd9\u0db1\u0dca \u0dc4\u0dba\u0dd9\u0db1\u0dca \u0db4\u0dc4\u0d9a \u0db6\u0dbd\u0dba\u0d9a\u0dca \u0dbd\u0dd0\u0db6\u0dd6 \u0da2\u0dda.\u0d86\u0dbb\u0dca. \u0da2\u0dba\u0dc0\u0dbb\u0dca\u0db0\u0db1 \u0db4\u0dca\u200d\u0dbb\u0db8\u0dd4\u0d9b \u0d91\u0d9a\u0dca\u0dc3\u0dad\u0dca \u0da2\u0dcf\u0dad\u0dd2\u0d9a \u0db4\u0d9a\u0dca\u0dc2 \u0dbb\u0da2\u0dba 1978 \u0daf\u0dd9\u0dc0\u0db1 \u0da2\u0db1\u0dbb\u0da2 \u0d86\u0dab\u0dca\u0da9\u0dd4\u0d9a\u0dca\u200d\u0dbb\u0db8 \u0dc0\u0dca\u200d\u0dba\u0dc0\u0dc3\u0dca\u0dae\u0dcf\u0dc0 \u0dc3\u0db8\u0dca\u0db8\u0dad \u0d9a\u0dbb\u0d9c\u0dad\u0dca \u0d85\u0dad\u0dbb, \u0d91\u0db8 \u0db1\u0dc0 \u0d86\u0dab\u0dca\u0da9\u0dd4\u0d9a\u0dca\u200d\u0dbb\u0db8 \u0dc0\u0dca\u200d\u0dba\u0dc0\u0dc3\u0dca\u0dae\u0dcf\u0dc0\u0da7 \u0d85\u0db1\u0dd4\u0dc0 \u0dc0\u0dd2\u0db0\u0dcf\u0dba\u0d9a\u0dba \u0dc4\u0dd9\u0dc0\u0dad\u0dca \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dba\u0dcf \u0db8\u0dc4\u0da2\u0db1\u0dad\u0dcf\u0dc0 \u0dc0\u0dd2\u0dc3\u0dd2\u0db1\u0dca \u0da1\u0db1\u0dca\u0daf\u0dba\u0dd9\u0db1\u0dca \u0dad\u0ddd\u0dbb\u0dcf \u0db4\u0dad\u0dca \u0d9a\u0dbb\u0d9c\u0dad \u0dba\u0dd4\u0dad\u0dd4 \u0dba.",
    "1982 \u0dc3\u0dd0\u0db4\u0dca\u0dad\u0dd0\u0db8\u0dca\u0db6\u0dbb\u0dca \u0db8\u0dcf\u0dc3\u0dba\u0dda \u0daf\u0dd3 \u0db8\u0dd9\u0db8 \u0db4\u0dc5\u0db8\u0dd4 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba \u0dc3\u0db3\u0dc4\u0dcf \u0db1\u0dcf\u0db8\u0dba\u0ddd\u0da2\u0db1\u0dcf \u0d9a\u0dd0\u0db3\u0dc0\u0dd3\u0db8 \u0dc3\u0dd2\u0daf\u0dd4\u0d9a\u0dc5\u0dda \u0dba. \u0d92 \u0dc0\u0db1 \u0dc0\u0dd2\u0da7 \u0dc0\u0dd2\u0db4\u0d9a\u0dca\u0dc2\u0dba\u0dda \u0db4\u0dca\u200d\u0dbb\u0db0\u0dcf\u0db1 \u0db4\u0d9a\u0dca\u0dc2\u0dba\u0d9a\u0dca \u0dc0\u0dd6 \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf \u0db1\u0dd2\u0daf\u0dc4\u0dc3\u0dca \u0db4\u0d9a\u0dca\u0dc2 \u0db1\u0dcf\u0dba\u0dd2\u0d9a\u0dcf \u0dc3\u0dd2\u0dbb\u0dd2\u0db8\u0dcf\u0dc0\u0ddd \u0db6\u0dab\u0dca\u0da9\u0dcf\u0dbb\u0dab\u0dcf\u0dba\u0d9a\u0d9c\u0dda \u0db4\u0dca\u200d\u0dbb\u0da2\u0dcf \u0d85\u0dba\u0dd2\u0dad\u0dd2\u0dba \u0d85\u0dc4\u0ddd\u0dc3\u0dd2 \u0d9a\u0dbb \u0dad\u0dd2\u0db6\u0dd3\u0db8 \u0db1\u0dd2\u0dc3\u0dcf \u0d91\u0db8 \u0db4\u0d9a\u0dca\u0dc2\u0dba\u0dda \u0da2\u0db1\u0dcf\u0db0\u0dd2\u0db4\u0dad\u0dd2 \u0d85\u0db4\u0dda\u0d9a\u0dca\u0dc2\u0d9a\u0dba\u0dcf \u0d9a\u0dc0\u0dd4\u0dbb\u0dd4\u0db1\u0dca\u0daf\u0dd0\u0dba\u0dd2 \u0dc0\u0dd2\u0dc0\u0dcf\u0daf\u0dba\u0d9a\u0dca \u0db8\u0dad\u0dd4\u0dc0 \u0dad\u0dd2\u0db6\u0dd4\u0dab\u0dd2. \u0d85\u0dc0\u0dc3\u0dcf\u0db1\u0dba\u0dda \u0daf\u0dd3 \u0dc4\u0dd2\u0da7\u0db4\u0dd4 \u0d85\u0db8\u0dcf\u0dad\u0dca\u200d\u0dba\u0dc0\u0dbb\u0dba\u0dd9\u0d9a\u0dd4 \u0dc0\u0dd6 \u0dc4\u0dd9\u0d9a\u0dca\u0da7\u0dbb\u0dca \u0d9a\u0ddc\u0db6\u0dca\u0db6\u0dd1\u0d9a\u0da9\u0dd4\u0dc0 \u0dc1\u0dca\u200d\u0dbb\u0dd3.\u0dbd.\u0db1\u0dd2.\u0db4. \u0d85\u0db4\u0dda\u0d9a\u0dca\u0dc2\u0d9a\u0dba\u0dcf \u0dc0\u0dc1\u0dba\u0dd9\u0db1\u0dca \u0db1\u0db8\u0dca \u0d9a\u0dbb\u0db1\u0dca\u0db1\u0dda \u0d91\u0dc0\u0db1\u0dca \u0db4\u0dc3\u0dd4\u0db6\u0dd2\u0d9a\u0daf\u0dd3 \u0dba.",
    "\u0db8\u0dd9\u0db8 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba \u0dc3\u0db3\u0dc4\u0dcf \u0d85\u0db4\u0dda\u0d9a\u0dca\u0dc2\u0d9a\u0dba\u0db1\u0dca 6 \u0daf\u0dd9\u0db1\u0dd9\u0d9a\u0dd4 \u0d89\u0daf\u0dd2\u0dbb\u0dd2\u0db4\u0dad\u0dca \u0dc0\u0dd6 \u0d85\u0dad\u0dbb, \u0dc0\u0dcf\u0db8\u0dcf\u0d82\u0dc1\u0dd2\u0d9a \u0dc4\u0dcf \u0d9a\u0db8\u0dca\u0d9a\u0dbb\u0dd4 \u0db1\u0dcf\u0dba\u0d9a\u0dba\u0db1\u0dca \u0d9a\u0dd2\u0dc4\u0dd2\u0db4\u0daf\u0dd9\u0db1\u0dd9\u0d9a\u0dd4\u0db8 \u0db8\u0dda \u0dc3\u0db3\u0dc4\u0dcf \u0d89\u0daf\u0dd2\u0dbb\u0dd2\u0db4\u0dad\u0dca\u0dc0 \u0dad\u0dd2\u0db6\u0dda. 1971 \u0da2\u0db1\u0dad\u0dcf \u0dc0\u0dd2\u0db8\u0dd4\u0d9a\u0dca\u0dad\u0dd2 \u0db4\u0dd9\u0dbb\u0db8\u0dd4\u0dab\u0dda \u0d9a\u0dd0\u0dbb\u0dd0\u0dbd\u0dca\u0dbd\u0dd9\u0db1\u0dca \u0db4\u0dc3\u0dd4 \u0da2\u0dcf\u0dad\u0dd2\u0d9a \u0dad\u0dbd\u0dba\u0dda \u0daf\u0dda\u0dc1\u0db4\u0dcf\u0dbd\u0db1\u0dba\u0da7 \u0db4\u0dd2\u0dc0\u0dd2\u0dc3 \u0dc3\u0dd2\u0da7\u0dd2 \u0d91\u0db8 \u0db4\u0d9a\u0dca\u0dc2\u0dba\u0dda \u0db1\u0dcf\u0dba\u0d9a \u0dbb\u0ddd\u0dc4\u0dab \u0dc0\u0dd2\u0da2\u0dda\u0dc0\u0dd3\u0dbb \u0daf \u0db8\u0dd9\u0db8 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba\u0da7 \u0dad\u0dbb\u0d9c\u0d9a\u0dbb \u0dad\u0dd2\u0db6\u0dda.",
    "\u0da1\u0db1\u0dca\u0daf \u0db8\u0db0\u0dca\u200d\u0dba\u0dc3\u0dca\u0dae\u0dcf\u0db1 6985\u0d9a \u0db4\u0dd0\u0dc0\u0dad\u0dd2 \u0db8\u0dd9\u0db8 \u0da1\u0db1\u0dca\u0daf\u0dba\u0da7 \u0dbd\u0dd2\u0dba\u0dcf\u0db4\u0daf\u0dd2\u0d82\u0da0\u0dd2 \u0da1\u0db1\u0dca\u0daf \u0daf\u0dcf\u0dba\u0d9a\u0dba\u0db1\u0dca \u0db8\u0dd2\u0dbd\u0dd2\u0dba\u0db1 8.1\u0d9a\u0dca \u0dbd\u0dd2\u0dba\u0dcf\u0db4\u0daf\u0dd2\u0d82\u0da0\u0dd2 \u0dc0\u0dd3 \u0dc3\u0dd2\u0da7\u0dd2\u0dba \u0daf \u0da1\u0db1\u0dca\u0daf\u0dba \u0db4\u0dca\u200d\u0dbb\u0d9a\u0dcf\u0dc1 \u0d9a\u0dbb \u0dad\u0dd2\u0db6\u0dd9\u0db1\u0dca\u0db1\u0dda \u0db8\u0dd2\u0dbd\u0dd2\u0dba\u0db1 6.6\u0d9a\u0dd2. \u0dba\u0dcf\u0db4\u0db1\u0dba \u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a\u0dba\u0dda \u0da1\u0db1\u0dca\u0daf\u0dba \u0db4\u0dca\u200d\u0dbb\u0d9a\u0dcf\u0dc1 \u0d9a\u0dd3\u0dbb\u0dd2\u0db8\u0dda \u0d9a\u0dd0\u0db4\u0dd3 \u0db4\u0dd9\u0db1\u0dd9\u0db1 \u0d85\u0da9\u0dd4\u0dc0\u0d9a\u0dca \u0dad\u0dd2\u0db6\u0dd3 \u0d87\u0dad\u0dd2 \u0d85\u0dad\u0dbb, \u0db8\u0dd0\u0dad\u0dd2\u0dc0\u0dbb\u0dab \u0d9a\u0ddc\u0db8\u0dd2\u0dc3\u0db8\u0dda \u0daf\u0dad\u0dca\u0dad\u0dc0\u0dbd\u0da7 \u0d85\u0db1\u0dd4\u0dc0 \u0dbd\u0dd2\u0dba\u0dcf\u0db4\u0daf\u0dd2\u0d82\u0da0\u0dd2 \u0da1\u0db1\u0dca\u0daf\u0daf\u0dcf\u0dba\u0d9a\u0dba\u0db1\u0dca\u0d9c\u0dd9\u0db1\u0dca \u0da1\u0db1\u0dca\u0daf\u0dba \u0db7\u0dcf\u0dc0\u0dd2\u0dad \u0d9a\u0dbb \u0dad\u0dd2\u0db6\u0dd9\u0db1\u0dca\u0db1\u0dda 46.31%\u0d9a\u0dd2. \u0d91\u0dba\u0da7 \u0d91\u0d9a\u0dca \u0dc4\u0dda\u0dad\u0dd4\u0dc0\u0d9a\u0dca \u0dc0\u0dd6\u0dba\u0dda \u0d8b\u0dad\u0dd4\u0dbb\u0dda \u0d92\u0dc0\u0db1 \u0dc0\u0dd2\u0da7 \u0db1\u0dd0\u0d9c\u0dd3 \u0d91\u0db8\u0dd2\u0db1\u0dca \u0db4\u0dd0\u0dc0\u0dad\u0dd2 \u0dc0\u0dca\u200d\u0dba\u0dcf\u0db4\u0dcf\u0dbb \u0dc0\u0dd2\u0dc3\u0dd2\u0db1\u0dca \u0d91\u0db8 \u0da1\u0db1\u0dca\u0daf\u0dba \u0dc0\u0dbb\u0dca\u0da2\u0db1\u0dba \u0d9a\u0dbb\u0db1 \u0dbd\u0dd9\u0dc3 \u0d8b\u0dad\u0dd4\u0dbb\u0dda \u0da2\u0db1\u0dad\u0dcf\u0dc0\u0d9c\u0dd9\u0db1\u0dca \u0d89\u0dbd\u0dca\u0dbd\u0dcf \u0dc3\u0dd2\u0da7\u0dd3\u0db8\u0dba\u0dd2.",
    "\u0d85\u0dc0\u0dc3\u0dcf\u0db1\u0dba\u0dda \u0daf\u0dd3 \u0db8\u0dd9\u0db8 \u0db8\u0dd0\u0dad\u0dd2\u0dc0\u0dbb\u0dab\u0dba\u0dda \u0db4\u0dca\u200d\u0dbb\u0d9a\u0dcf\u0dc1\u0dd2\u0dad \u0da1\u0db1\u0dca\u0daf\u0dc0\u0dbd\u0dd2\u0db1\u0dca 52.91%\u0d9a\u0dca \u0dbd\u0db6\u0dcf\u0d9c\u0dad\u0dca \u0da2\u0dda.\u0d86\u0dbb\u0dca. \u0da2\u0dba\u0dc0\u0dbb\u0dca\u0db0\u0db1 \u0daf\u0dd9\u0dc0\u0db1 \u0dc0\u0dbb\u0da7\u0dad\u0dca \u0da2\u0db1\u0dcf\u0db0\u0dd2\u0db4\u0dad\u0dd2\u0db0\u0dd6\u0dbb\u0dba \u0dc4\u0dd2\u0db8\u0dd2 \u0d9a\u0dbb\u0d9c\u0dad\u0dca\u0dad\u0dda \u0dba.",
    "1988 \u0daf\u0dd9\u0dc3\u0dd0\u0db8\u0dca\u0db6\u0dbb\u0dca \u0db8\u0dcf\u0dc3\u0dba\u0dda \u0daf\u0dd3 \u0db4\u0dd0\u0dc0\u0dad\u0dd2 \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0daf\u0dd9\u0dc0\u0dd0\u0db1\u0dd2 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba \u0db4\u0dca\u200d\u0dbb\u0da2\u0dcf\u0dad\u0db1\u0dca\u0dad\u0dca\u200d\u0dbb\u0dc0\u0dcf\u0daf\u0dba\u0da7 \u0daf\u0dd0\u0dc0\u0dd0\u0db1\u0dca\u0dad \u0d9a\u0dc5\u0dd4 \u0db4\u0dd0\u0dbd\u0dca\u0dbd\u0db8\u0dca \u0dbb\u0dd0\u0dc3\u0d9a\u0dca \u0d91\u0d9a\u0dca\u0d9a\u0dc5 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba\u0d9a\u0dd2.",
    "\u0db8\u0dd0\u0dad\u0dd2\u0dc0\u0dbb\u0dab\u0dba \u0db4\u0dd0\u0dc0\u0dd0\u0dad\u0dca\u0dc0\u0dd3\u0db8\u0da7\u0dad\u0dca \u0db4\u0dca\u200d\u0dbb\u0dae\u0db8 \u0db8\u0dd0\u0dad\u0dd2\u0dc0\u0dbb\u0dab\u0dba \u0db4\u0dca\u200d\u0dbb\u0d9a\u0dcf\u0dc1\u0dba\u0da7 \u0db4\u0dad\u0dca \u0d9a\u0dc5 \u0d9a\u0dcf\u0dbd\u0dba\u0dda \u0db4\u0da7\u0db1\u0dca \u0db8 \u0db4\u0dca\u200d\u0dbb\u0da0\u0dab\u0dca\u0da9 \u0d9a\u0dca\u200d\u0dbb\u0dd2\u0dba\u0dcf \u0dbb\u0dd0\u0dc3\u0d9a\u0dca \u0dc3\u0dd2\u0daf\u0dd4 \u0dc0\u0dd3 \u0dad\u0dd2\u0db6\u0dda.",
    "1983 \u0d9a\u0dc5\u0dd4 \u0da2\u0dd6\u0dbd\u0dd2\u0dba\u0dd9\u0db1\u0dca \u0db4\u0dc3\u0dd4\u0dc0 \u0d8b\u0dad\u0dd4\u0dbb\u0dda \u0dc0\u0dca\u200d\u0dba\u0dcf\u0db4\u0dca\u0dad \u0dc0\u0dd6 \u0dc3\u0da7\u0db1\u0dca\u0d9a\u0dcf\u0db8\u0dd3 \u0d9a\u0dab\u0dca\u0da9\u0dcf\u0dba\u0db8\u0dca \u0dc3\u0dc4 \u0db4\u0d9a\u0dca\u0dc2 \u0dad\u0dc4\u0db1\u0db8\u0d9a\u0da7 \u0dbd\u0d9a\u0dca \u0dc0\u0dd6 \u0da2\u0db1\u0dad\u0dcf \u0dc0\u0dd2\u0db8\u0dd4\u0d9a\u0dca\u0dad\u0dd2 \u0db4\u0dd9\u0dbb\u0db8\u0dd4\u0dab \u0dc0\u0dd2\u0dc3\u0dd2\u0db1\u0dca \u0db8\u0dd0\u0dad\u0dd2\u0dc0\u0dbb\u0dab\u0dba \u0dc0\u0dbb\u0dca\u0da2\u0db1\u0dba \u0d9a\u0dbb\u0db1 \u0dbd\u0dd9\u0dc3 \u0da2\u0db1\u0dad\u0dcf\u0dc0\u0d9c\u0dd9\u0db1\u0dca \u0d89\u0dbd\u0dca\u0dbd\u0dcf \u0dc3\u0dd2\u0da7\u0dd2\u0dba \u0dc4.",
    "\u0d91\u0dba\u0dd2\u0db1\u0dca \u0db1\u0ddc\u0db1\u0dd0\u0dc0\u0dad\u0dd3 \u0da1\u0db1\u0dca\u0daf \u0db4\u0dad\u0dca\u200d\u0dbb\u0dd2\u0d9a\u0dcf \u0d9c\u0db6\u0da9\u0dcf \u0d9a\u0dbb \u0dad\u0dd2\u0db6\u0dd6 \u0dc3\u0dca\u0dae\u0dcf\u0db1 \u0dc0\u0dbd\u0da7 \u0db4\u0dc4\u0daf\u0dd3\u0db8\u0dca \u0db4\u0db8\u0dab\u0d9a\u0dca \u0db1\u0ddc\u0dc0, \u0da1\u0db1\u0dca\u0daf\u0dba \u0db4\u0dd0\u0dc0\u0dd0\u0dad\u0dca\u0dc0\u0dd6 \u0daf\u0dd2\u0db1\u0dba\u0dda \u0daf\u0dd3 \u0da1\u0db1\u0dca\u0daf \u0db8\u0db0\u0dca\u200d\u0dba\u0dc3\u0dca\u0dae\u0dcf\u0db1 \u0d85\u0dc3\u0dbd \u0db4\u0dd2\u0db4\u0dd2\u0dbb\u0dd3\u0db8\u0dca, \u0dc0\u0dd9\u0da9\u0dd2 \u0dad\u0dd0\u0db6\u0dd3\u0db8\u0dca \u0dc3\u0dc4 \u0db8\u0dcf\u0dbb\u0dca\u0d9c\u0dba \u0d85\u0dc0\u0dc4\u0dd2\u0dbb \u0d9a\u0dd2\u0dbb\u0dd3\u0db8\u0dca \u0daf \u0dc3\u0dd2\u0daf\u0dd4 \u0dc0\u0dd2\u0dba.\u0db8\u0dd0\u0dad\u0dd2\u0dc0\u0dbb\u0dab \u0db4\u0dca\u200d\u0dbb\u0da0\u0dab\u0dca\u0da9 \u0d9a\u0dca\u200d\u0dbb\u0dd2\u0dba\u0dcf \u0dc4\u0dda\u0dad\u0dd4\u0dc0\u0dd9\u0db1\u0dca \u0db4\u0dc5\u0db8\u0dd4\u0dc0\u0dbb\u0da7 \u0db8\u0dd0\u0dad\u0dd2\u0dc0\u0dbb\u0dab \u0db1\u0dd2\u0dbd\u0db0\u0dcf\u0dbb\u0dd3\u0db1\u0dca \u0da2\u0dd3\u0dc0\u0dd2\u0dad\u0d9a\u0dca\u0dc2\u0dba\u0da7 \u0db4\u0dad\u0dca \u0dc0\u0dd6\u0dba\u0dda \u0db8\u0dd9\u0db8 \u0db8\u0dd0\u0dad\u0dd2\u0dc0\u0dbb\u0dab\u0dba\u0dda\u0daf\u0dd3\u0dba\u0dd2.",
    "\u0db4\u0dca\u200d\u0dbb\u0da0\u0dab\u0dca\u0da9 \u0d9a\u0dca\u200d\u0dbb\u0dd2\u0dba\u0dcf \u0dc4\u0dda\u0dad\u0dd4\u0dc0\u0dd9\u0db1\u0dca \u0d87\u0dad\u0dd0\u0db8\u0dca \u0da1\u0db1\u0dca\u0daf \u0db8\u0db0\u0dca\u200d\u0dba\u0dc3\u0dca\u0dae\u0dcf\u0db1\u0dc0\u0dbd \u0da1\u0db1\u0dca\u0daf\u0dba \u0dc0\u0dd2\u0db8\u0dc3\u0dd3\u0db8\u0da7 \u0db4\u0dc0\u0dcf \u0db1\u0ddc\u0dc4\u0dd0\u0d9a\u0dd2 \u0dc0\u0dd3 \u0d87\u0dad\u0dd2 \u0d85\u0dad\u0dbb, \u0db8\u0dd0\u0dad\u0dd2\u0dc0\u0dbb\u0dab \u0d9a\u0ddc\u0db8\u0dd2\u0dc3\u0db8\u0dda \u0db1\u0dd2\u0dbd \u0dc0\u0dd9\u0db6\u0dca \u0d85\u0da9\u0dc0\u0dd2\u0dba\u0dda \u0daf\u0dd0\u0d9a\u0dca\u0dc0\u0dd9\u0db1 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab \u0db4\u0dca\u200d\u0dbb\u0dad\u0dd2\u0db5\u0dbd\u0dc0\u0dbd\u0da7 \u0d85\u0db1\u0dd4\u0dc0 \u0d87\u0dad\u0dd0\u0db8\u0dca \u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a\u0dc0\u0dbd \u0dbd\u0dd2\u0dba\u0dcf\u0db4\u0daf\u0dd2\u0d82\u0da0\u0dd2 \u0da1\u0db1\u0dca\u0daf \u0daf\u0dcf\u0dba\u0d9a\u0dba\u0db1\u0dca\u0d9c\u0dd9\u0db1\u0dca 50%\u0d9a\u0dca\u0dc0\u0dad\u0dca \u0da1\u0db1\u0dca\u0daf\u0dba \u0db4\u0dca\u200d\u0dbb\u0d9a\u0dcf\u0dc1 \u0d9a\u0dbb \u0db1\u0dd0\u0dad. \u0db8\u0dcf\u0dad\u0dbd\u0dda, \u0db8\u0dcf\u0dad\u0dbb, \u0dc4\u0db8\u0dca\u0db6\u0db1\u0dca\u0dad\u0ddc\u0da7, \u0dba\u0dcf\u0db4\u0db1\u0dba, \u0dc0\u0db1\u0dca\u0db1\u0dd2, \u0db4\u0ddc\u0dc5\u0ddc\u0db1\u0dca\u0db1\u0dbb\u0dd4\u0dc0 \u0dc3\u0dc4 \u0db8\u0ddc\u0dab\u0dbb\u0dcf\u0d9c\u0dbd \u0d91\u0dbd\u0dd9\u0dc3 \u0d9a\u0dd0\u0db4\u0dd3 \u0db4\u0dd9\u0db1\u0dd9\u0db1 \u0dbd\u0dd9\u0dc3 \u0da1\u0db1\u0dca\u0daf\u0dba \u0db7\u0dcf\u0dc0\u0dd2\u0dad \u0d9a\u0dd2\u0dbb\u0dd3\u0db8 \u0d85\u0da9\u0dd4 \u0dc0\u0dd6 \u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a\u0dba\u0db1\u0dca \u0dba.",
    "\u0d91\u0dba\u0dd2\u0db1\u0dca \u0daf \u0dc0\u0db1\u0dca\u0db1\u0dd2 \u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a\u0dba\u0dda \u0da1\u0db1\u0dca\u0daf\u0dba \u0db7\u0dcf\u0dc0\u0dd2\u0dad \u0d9a\u0dbb \u0d87\u0dad\u0dd2 \u0db4\u0dca\u200d\u0dbb\u0dad\u0dd2\u0dc1\u0dad\u0dba \u0db8\u0dd0\u0dad\u0dd2\u0dc0\u0dbb\u0dab \u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a\u0dba\u0dda \u0dbd\u0dd2\u0dba\u0dcf\u0db4\u0daf\u0dd2\u0d82\u0da0\u0dd2 \u0da1\u0db1\u0dca\u0daf\u0daf\u0dcf\u0dba\u0d9a\u0dba\u0db1\u0dca\u0d9c\u0dd9\u0db1\u0dca 13.79%\u0d9a\u0dca \u0dc0\u0db1 \u0d85\u0dad\u0dbb, \u0db8\u0ddc\u0dab\u0dbb\u0dcf\u0d9c\u0dbd \u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a\u0dba\u0dda \u0d91\u0db8 \u0db4\u0dca\u200d\u0dbb\u0dad\u0dd2\u0dc1\u0dad\u0dba 17.01%\u0d9a\u0dd2. \u0dbd\u0dd2\u0dba\u0dcf\u0db4\u0daf\u0dd2\u0d82\u0da0\u0dd2 \u0dc3\u0db8\u0dc3\u0dca\u0dad \u0da1\u0db1\u0dca\u0daf\u0daf\u0dcf\u0dba\u0d9a\u0dba\u0db1\u0dca\u0d9c\u0dd9\u0db1\u0dca \u0db8\u0dd9\u0db8 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba \u0dc3\u0db3\u0dc4\u0dcf \u0da1\u0db1\u0dca\u0daf\u0dba \u0db7\u0dcf\u0dc0\u0dd2\u0dad \u0d9a\u0dbb \u0dad\u0dd2\u0db6\u0dd9\u0db1\u0dca\u0db1\u0dda 55.32%\u0d9a\u0dca \u0db4\u0db8\u0dab\u0d9a\u0dd2.",
    "\u0db8\u0dd9\u0db8 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba\u0da7 \u0d89\u0daf\u0dd2\u0dbb\u0dd2\u0db4\u0dad\u0dca \u0dc0\u0dd6 \u0d85\u0db4\u0dda\u0d9a\u0dca\u0dc1\u0d9a\u0dba\u0db1\u0dca \u0dad\u0dd2\u0daf\u0dd9\u0db1\u0dcf \u0d85\u0dad\u0dd4\u0dbb\u0dd2\u0db1\u0dca \u0dc0\u0dd0\u0da9\u0dd2 \u0da1\u0db1\u0dca\u0daf \u0db4\u0dca\u200d\u0dbb\u0db8\u0dcf\u0dab\u0dba\u0d9a\u0dca \u0dbd\u0db6\u0dcf\u0d9c\u0dad\u0dca \u0d91\u0d9a\u0dca\u0dc3\u0dad\u0dca \u0da2\u0dcf\u0dad\u0dd2\u0d9a \u0db4\u0d9a\u0dca\u0dc2 \u0d85\u0db4\u0dda\u0d9a\u0dca\u0dc2\u0d9a \u0d86\u0dbb\u0dca. \u0db4\u0dca\u200d\u0dbb\u0dda\u0db8\u0daf\u0dcf\u0dc3 \u0da2\u0dba\u0d9c\u0dca\u200d\u0dbb\u0dc4\u0dab\u0dba \u0d9a\u0dc5 \u0d85\u0dad\u0dbb, \u0db4\u0dc5\u0db8\u0dd4 \u0da2\u0db1\u0db4\u0dad\u0dd2\u0dc0\u0dbb\u0dab\u0dba\u0dda \u0daf\u0dd3 \u0dc3\u0dd2\u0dba \u0db4\u0dca\u200d\u0dbb\u0da2\u0dcf \u0d85\u0dba\u0dd2\u0dad\u0dd2\u0dba \u0d85\u0dc4\u0dd2\u0db8\u0dd2\u0dc0 \u0dc3\u0dd2\u0da7\u0dd2 \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf \u0db1\u0dd2\u0daf\u0dc4\u0dc3\u0dca \u0db4\u0d9a\u0dca\u0dc2 \u0db1\u0dcf\u0dba\u0dd2\u0d9a\u0dcf \u0dc3\u0dd2\u0dbb\u0dd2\u0db8\u0dcf\u0dc0\u0ddd \u0db6\u0dab\u0dca\u0da9\u0dcf\u0dbb\u0db1\u0dcf\u0dba\u0d9a \u0daf \u0db8\u0dd9\u0db8 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba\u0da7 \u0dad\u0dbb\u0d9c \u0d9a\u0dd2\u0dbb\u0dd3\u0db8 \u0dc0\u0dd2\u0dc1\u0dda\u0dc2\u0dad\u0dca\u0dc0\u0dba\u0d9a\u0dd2.",
    "\u0db0\u0dd6\u0dbb \u0d9a\u0dcf\u0dbd\u0dba \u0d85\u0dc0\u0dc3\u0db1\u0dca \u0dc0\u0dd3\u0db8\u0da7\u0dad\u0dca \u0db4\u0dd9\u0dbb 1993 \u0db8\u0dd0\u0dba\u0dd2 01 \u0dc0\u0db1\u0daf\u0dcf \u0db8\u0dbb\u0dcf\u0d9c\u0dd9\u0db1 \u0db8\u0dd0\u0dbb\u0dd9\u0db1 \u0db6\u0ddd\u0db8\u0dca\u0db6 \u0db4\u0dca\u200d\u0dbb\u0dc4\u0dcf\u0dbb\u0dba\u0d9a\u0dd2\u0db1\u0dca \u0dc4\u0dd2\u0da7\u0db4\u0dd4 \u0da2\u0db1\u0dcf\u0db0\u0dd2\u0db4\u0dad\u0dd2 \u0d86\u0dbb\u0dca. \u0db4\u0dca\u200d\u0dbb\u0dda\u0db8\u0daf\u0dcf\u0dc3 \u0d9d\u0dcf\u0dad\u0db1\u0dba \u0dc0\u0dd3\u0db8\u0dad\u0dca \u0dc3\u0db8\u0d9f \u0d91\u0dc0\u0d9a\u0da7 \u0d85\u0d9c\u0db8\u0dd0\u0dad\u0dd2 \u0dc0\u0dd6 \u0da9\u0dd2\u0d82\u0d9c\u0dd2\u0dbb\u0dd2 \u0db6\u0dab\u0dca\u0da9\u0dcf \u0dc0\u0dd2\u0da2\u0dda\u0dad\u0dd4\u0d82\u0d9c \u0d85\u0db1\u0dd4\u0db4\u0dca\u200d\u0dbb\u0dcf\u0db4\u0dca\u0dad\u0dd2\u0d9a \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dba\u0dcf \u0dbd\u0dd9\u0dc3 \u0db4\u0dad\u0dca \u0dc0\u0dd2\u0dba.",
    "1994 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba \u0db4\u0dd0\u0dc0\u0dd0\u0dad\u0dca\u0dc0\u0dd3\u0db8\u0da7 \u0db4\u0dd9\u0dbb \u0db4\u0dd0\u0dc0\u0dad\u0dd2 \u0db8\u0dc4\u0db8\u0dd0\u0dad\u0dd2\u0dc0\u0dbb\u0dab\u0dba\u0dd9\u0db1\u0dca \u0da0\u0db1\u0dca\u0daf\u0dca\u200d\u0dbb\u0dd2\u0d9a\u0dcf \u0db6\u0dab\u0dca\u0da9\u0dcf\u0dbb\u0db1\u0dcf\u0dba\u0d9a \u0d9a\u0dd4\u0db8\u0dcf\u0dbb\u0dad\u0dd4\u0d82\u0d9c \u0d87\u0dad\u0dd4\u0dc5\u0dd4 \u0db4\u0ddc\u0daf\u0dd4\u0da2\u0db1 \u0d91\u0d9a\u0dca\u0dc3\u0dad\u0dca \u0db4\u0dd9\u0dbb\u0db8\u0dd4\u0dab \u0da2\u0dba\u0d9c\u0dca\u200d\u0dbb\u0dc4\u0dab\u0dba \u0d9a\u0dc5 \u0d85\u0dad\u0dbb \u0d91\u0db8 \u0dc0\u0dc3\u0dbb\u0dda \u0db8 \u0d94\u0d9a\u0dca\u0dad\u0ddd\u0db6\u0dbb\u0dca 07 \u0daf\u0dd2\u0db1 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba \u0dc3\u0db3\u0dc4\u0dcf \u0db1\u0dcf\u0db8\u0dba\u0ddd\u0da2\u0db1\u0dcf \u0d9a\u0dd0\u0db3\u0dc0\u0dd3\u0db8 \u0dc3\u0dd2\u0daf\u0dd4\u0dc0\u0dd2\u0dba. \u0db4\u0ddc\u0daf\u0dd4\u0da2\u0db1 \u0d91\u0d9a\u0dca\u0dc3\u0dad\u0dca \u0db4\u0dd9\u0dbb\u0db8\u0dd4\u0dab\u0dd9\u0db1\u0dca \u0da0\u0db1\u0dca\u0daf\u0dca\u200d\u0dbb\u0dd2\u0d9a\u0dcf \u0db6\u0dab\u0dca\u0da9\u0dcf\u0dbb\u0db1\u0dcf\u0dba\u0d9a \u0d9a\u0dd4\u0db8\u0dcf\u0dbb\u0dad\u0dd4\u0d82\u0d9c, \u0d91\u0d9a\u0dca\u0dc3\u0dad\u0dca \u0da2\u0dcf\u0dad\u0dd2\u0d9a \u0db4\u0d9a\u0dca\u0dc2\u0dba\u0dd9\u0db1\u0dca \u0d9c\u0dcf\u0db8\u0dd2\u0dab\u0dd3 \u0daf\u0dd2\u0dc3\u0dcf\u0db1\u0dcf\u0dba\u0d9a \u0d87\u0dad\u0dd4\u0dc5\u0dd4\u0dc0 \u0d85\u0db4\u0dda\u0d9a\u0dca\u0dc2\u0d9a\u0dba\u0db1\u0dca \u0dc4\u0dba \u0daf\u0dd9\u0db1\u0dd9\u0d9a\u0dd4 \u0db1\u0dcf\u0db8\u0dba\u0ddd\u0da2\u0db1\u0dcf \u0db7\u0dcf\u0dbb \u0daf\u0dd3 \u0dad\u0dd2\u0db6\u0dd4\u0dab\u0dd2.",
    "\u0d9a\u0dd9\u0dc3\u0dda \u0db1\u0db8\u0dd4\u0dad\u0dca 1994 \u0d94\u0d9a\u0dca\u0dad\u0ddd\u0db6\u0dbb\u0dca \u0db8\u0dc3 24 \u0dc0\u0dd0\u0db1\u0dd2\u0daf\u0dcf \u0d9a\u0ddc\u0dc5\u0db9 \u0dad\u0ddc\u0da7\u0dc5\u0d9f \u0db4\u0dd0\u0dc0\u0dad\u0dd2 \u0daf\u0dda\u0dc1\u0db4\u0dcf\u0dbd\u0db1 \u0dbb\u0dd0\u0dc3\u0dca\u0dc0\u0dd3\u0db8\u0d9a\u0dca \u0d85\u0dad\u0dbb\u0dad\u0dd4\u0dbb \u0daf\u0dd3 \u0db6\u0ddd\u0db8\u0dca\u0db6 \u0db4\u0dca\u200d\u0dbb\u0dc4\u0dcf\u0dbb\u0dba\u0d9a\u0dd2\u0db1\u0dca \u0d9c\u0dcf\u0db8\u0dd2\u0dab\u0dd3 \u0daf\u0dd2\u0dc3\u0dcf\u0db1\u0dcf\u0dba\u0d9a \u0d9d\u0dcf\u0dad\u0db1\u0dba \u0dc0\u0dd3\u0db8\u0dad\u0dca \u0dc3\u0db8\u0d9f \u0d91\u0d9a\u0dca\u0dc3\u0dad\u0dca \u0da2\u0dcf\u0dad\u0dd2\u0d9a \u0db4\u0d9a\u0dca\u0dc2\u0dba\u0dda \u0dc0\u0dd2\u0d9a\u0dbd\u0dca\u0db4 \u0d85\u0db4\u0dda\u0d9a\u0dca\u0dc2\u0dd2\u0d9a\u0dcf\u0dc0 \u0dbd\u0dd9\u0dc3 \u0d9c\u0dcf\u0db8\u0dd2\u0dab\u0dd3 \u0daf\u0dd2\u0dc3\u0dcf\u0db1\u0dcf\u0dba\u0d9a\u0d9c\u0dda \u0db6\u0dd2\u0dbb\u0dd2\u0db3 \u0dc0\u0dd6 \u0dc1\u0dca\u200d\u0dbb\u0dd3\u0db8\u0dcf \u0daf\u0dd2\u0dc3\u0dcf\u0db1\u0dcf\u0dba\u0d9a \u0db1\u0db8\u0dca \u0d9a\u0dbb\u0db1 \u0dbd\u0daf\u0dd2.",
    "\u0d92 \u0d85\u0db1\u0dd4\u0dc0 \u0db8\u0dd9\u0db8 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba \u0d9a\u0dcf\u0db1\u0dca\u0dad\u0dcf\u0dc0\u0db1\u0dca \u0daf\u0dd9\u0daf\u0dd9\u0db1\u0dd9\u0d9a\u0dd4 \u0d85\u0dad\u0dbb \u0db4\u0dd0\u0dc0\u0dad\u0dd2 \u0dad\u0dbb\u0d9f\u0dba\u0d9a\u0dca \u0db6\u0dc0\u0da7 \u0db4\u0dad\u0dca \u0dc0\u0dd6 \u0d85\u0dad\u0dbb, \u0db4\u0dca\u200d\u0dbb\u0db0\u0dcf\u0db1 \u0d85\u0db4\u0dda\u0d9a\u0dca\u0dc2\u0dd2\u0d9a\u0dcf\u0dc0\u0db1\u0dca \u0daf\u0dd9\u0daf\u0dd9\u0db1\u0dcf\u0db8 \u0daf\u0dda\u0dc1\u0db4\u0dcf\u0dbd\u0db1 \u0db4\u0dc3\u0dd4\u0db6\u0dd2\u0db8\u0d9a\u0dca \u0dc3\u0dc4\u0dd2\u0dad \u0db4\u0dc0\u0dd4\u0dbd\u0dca\u0dc0\u0dbd\u0dd2\u0db1\u0dca \u0dc3\u0dc4 \u0daf\u0dda\u0dc1\u0db4\u0dcf\u0dbd\u0db1\u0dba\u0dda \u0dba\u0dd9\u0daf\u0dd3 \u0dc3\u0dd2\u0da7\u0dd2 \u0dc3\u0dd2\u0dba \u0dc3\u0dd0\u0db8\u0dd2\u0dba\u0db1\u0dca \u0d9d\u0dcf\u0dad\u0db1\u0dba \u0dc0\u0dd6 \u0db4\u0dc3\u0dd4 \u0daf\u0dda\u0dc1\u0db4\u0dcf\u0dbd\u0db1\u0dba\u0da7 \u0db4\u0dd0\u0db8\u0dd2\u0dab\u0dd2 \u0d85\u0dba \u0dc0\u0dd3\u0db8 \u0d9a\u0dd0\u0db4\u0dd3 \u0db4\u0dd9\u0db1\u0dd9\u0dba\u0dd2.",
    "1994 \u0db1\u0ddc\u0dc0\u0dd0\u0db8\u0dca\u0db6\u0dbb\u0dba\u0dda \u0db4\u0dd0\u0dc0\u0dad\u0dd2 \u0db8\u0dd9\u0db8 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba\u0dda \u0da1\u0db1\u0dca\u0daf\u0dba \u0db7\u0dcf\u0dc0\u0dd2\u0dad \u0d9a\u0dc5 \u0db4\u0dd2\u0dbb\u0dd2\u0dc3 1988 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba\u0da7 \u0dc3\u0dcf\u0db4\u0dda\u0d9a\u0dca\u0dc2\u0dc0 \u0d89\u0dc4\u0dc5 \u0d85\u0d9c\u0dba\u0d9a\u0dca \u0d9c\u0dad\u0dca \u0db1\u0db8\u0dd4\u0dad\u0dca \u0dbd\u0dd2\u0dba\u0dcf\u0db4\u0daf\u0dd2\u0d82\u0da0\u0dd2 \u0db8\u0dd4\u0dc5\u0dd4 \u0da1\u0db1\u0dca\u0daf\u0daf\u0dcf\u0dba\u0d9a\u0dba\u0db1\u0dca \u0dc3\u0d82\u0d9b\u0dca\u200d\u0dba\u0dcf\u0dc0\u0dd9\u0db1\u0dca \u0da1\u0db1\u0dca\u0daf\u0dba \u0db7\u0dcf\u0dc0\u0dd2\u0dad \u0d9a\u0dbb \u0dad\u0dd2\u0db6\u0dd4\u0dab\u0dda 70.47%\u0d9a\u0dd2.",
    "\u0d8b\u0dad\u0dd4\u0dbb\u0dd4 \u0db4\u0dc5\u0dcf\u0dad\u0dda \u0db8\u0dd0\u0dad\u0dd2\u0dc0\u0dbb\u0dab \u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a \u0daf\u0dd9\u0d9a\u0dd9\u0dc4\u0dd2 \u0da1\u0db1\u0dca\u0daf\u0dba \u0db7\u0dcf\u0dc0\u0dd2\u0dad \u0d9a\u0dbb \u0dad\u0dd2\u0db6\u0dd6 \u0db4\u0dca\u200d\u0dbb\u0dad\u0dd2\u0dc1\u0dad\u0dba \u0d89\u0dad\u0dcf \u0d85\u0da9\u0dd4 \u0dc0\u0dd6 \u0d85\u0dad\u0dbb, \u0d91\u0dba\u0da7 \u0d92 \u0dc0\u0db1 \u0dc0\u0dd2\u0da7 \u0dad\u0dd2\u0db6\u0dd6 \u0dc3\u0dd2\u0dc0\u0dd2\u0dbd\u0dca \u0dba\u0dd4\u0daf\u0dca\u0db0\u0dba \u0dc4\u0dda\u0dad\u0dd4\u0dc0\u0d9a\u0dca \u0dc0\u0dd2\u0dba. \u0dba\u0dcf\u0db4\u0db1\u0dba \u0db8\u0dd0\u0dad\u0dd2\u0dc0\u0dbb\u0dab \u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a\u0dba\u0dda \u0dbd\u0dd2\u0dba\u0dcf\u0db4\u0daf\u0dd2\u0d82\u0da0\u0dd2 \u0da1\u0db1\u0dca\u0daf\u0daf\u0dcf\u0dba\u0d9a\u0dba\u0db1\u0dca 596,366\u0d9a\u0dd2\u0db1\u0dca \u0da1\u0db1\u0dca\u0daf\u0dba \u0db7\u0dcf\u0dc0\u0dd2\u0dad \u0d9a\u0dbb \u0dad\u0dd2\u0db6\u0dd4\u0dab\u0dda 17,716\u0d9a\u0dd2. \u0d91\u0dba \u0db4\u0dca\u200d\u0dbb\u0dad\u0dd2\u0dc1\u0dad\u0dba\u0d9a\u0dca \u0dc0\u0dc1\u0dba\u0dd9\u0db1\u0dca 2.97%\u0d9a\u0dd2. \u0dc0\u0db1\u0dca\u0db1\u0dd2 \u0db8\u0dd0\u0dad\u0dd2\u0dc0\u0dbb\u0dab \u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a\u0dba\u0dda \u0daf \u0da1\u0db1\u0dca\u0daf\u0dba \u0db7\u0dcf\u0dc0\u0dd2\u0dad \u0d9a\u0dbb \u0dad\u0dd2\u0db6\u0dd4\u0dab\u0dda \u0dbd\u0dd2\u0dba\u0dcf\u0db4\u0daf\u0dd2\u0d82\u0da0\u0dd2 \u0dc3\u0d82\u0d9b\u0dca\u200d\u0dba\u0dcf\u0dc0\u0dd9\u0db1\u0dca 22.41%\u0d9a\u0dd2.",
    "\u0db4\u0dca\u200d\u0dbb\u0d9a\u0dcf\u0dc1\u0dd2\u0dad \u0db8\u0dd4\u0dc5\u0dd4 \u0da1\u0db1\u0dca\u0daf \u0dc3\u0d82\u0d9b\u0dca\u200d\u0dba\u0dcf\u0dc0\u0dd9\u0db1\u0dca 62.28%\u0d9a \u0db4\u0dca\u200d\u0dbb\u0dad\u0dd2\u0dc1\u0dad\u0dba\u0d9a\u0dca \u0dbd\u0db6\u0dcf \u0d9c\u0dad\u0dca \u0da0\u0db1\u0dca\u0daf\u0dca\u200d\u0dbb\u0dd2\u0d9a\u0dcf \u0db6\u0dab\u0dca\u0da9\u0dcf\u0dbb\u0db1\u0dcf\u0dba\u0d9a \u0d9a\u0dd4\u0db8\u0dcf\u0dbb\u0dad\u0dd4\u0d82\u0d9c \u0da2\u0db1\u0dcf\u0db0\u0dd2\u0db4\u0dad\u0dd2 \u0db0\u0dd6\u0dbb\u0dba\u0da7 \u0db4\u0dad\u0dca \u0dc0\u0dd6 \u0d85\u0dad\u0dbb, \u0d91\u0db8 \u0db4\u0dca\u200d\u0dbb\u0dad\u0dd2\u0dc1\u0dad\u0dba \u0db8\u0dd9\u0dad\u0dd9\u0d9a\u0dca \u0d85\u0db4\u0dda\u0d9a\u0dca\u0dc2\u0d9a\u0dba\u0dd9\u0d9a\u0dd4 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba\u0d9a \u0daf\u0dd3 \u0dbd\u0db6\u0dcf \u0d9c\u0dad\u0dca \u0dc0\u0dd0\u0da9\u0dd2\u0db8 \u0da1\u0db1\u0dca\u0daf \u0db4\u0dca\u200d\u0dbb\u0dad\u0dd2\u0dc1\u0dad\u0dba\u0dba\u0dd2.",
    "\u0d8b\u0dad\u0dd4\u0dbb\u0dd4-\u0db1\u0dd0\u0d9c\u0dd9\u0db1\u0dc4\u0dd2\u0dbb \u0dc3\u0dd2\u0dc0\u0dd2\u0dbd\u0dca \u0dba\u0dd4\u0daf\u0dca\u0db0\u0dba\u0dda \u0d8b\u0da0\u0dca\u0da1\u0dad\u0db8 \u0d9a\u0dcf\u0dbd\u0db4\u0dbb\u0dd2\u0da0\u0dca\u0da1\u0dda\u0daf\u0dba\u0d9a\u0dca \u0dc0\u0dd6 1999 \u0dc0\u0dc3\u0dbb\u0dda \u0daf\u0dd3 \u0db1\u0dd0\u0dc0\u0dad \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba\u0d9a\u0dca \u0db4\u0dd0\u0dc0\u0dd0\u0dad\u0dca\u0dc0\u0dd4\u0dab\u0dda \u0d91\u0dc0\u0d9a\u0da7 \u0da2\u0db1\u0dcf\u0db0\u0dd2\u0db4\u0dad\u0dd2\u0db1\u0dd2\u0dba \u0dc0\u0dd6 \u0da0\u0db1\u0dca\u0daf\u0dca\u200d\u0dbb\u0dd2\u0d9a\u0dcf \u0db6\u0dab\u0dca\u0da9\u0dcf\u0dbb\u0db1\u0dcf\u0dba\u0d9a \u0d9a\u0dd4\u0db8\u0dcf\u0dbb\u0dad\u0dd4\u0d82\u0d9c\u0d9c\u0dda \u0db0\u0dd6\u0dbb \u0d9a\u0dcf\u0dbd\u0dba\u0dd9\u0db1\u0dca \u0db4\u0dc3\u0dca \u0dc0\u0dc3\u0dbb\u0d9a\u0dca \u0d9c\u0dad \u0dc0\u0dd6 \u0dad\u0dd0\u0db1\u0dba\u0dd2.",
    "\u0db4\u0d9a\u0dca\u0dc2 \u0dad\u0dc4\u0db1\u0db8 \u0d89\u0dc0\u0dad\u0dca \u0dc0\u0dd3\u0db8\u0dd9\u0db1\u0dca \u0db4\u0dc3\u0dd4\u0dc0 \u0da2\u0db1\u0dad\u0dcf \u0dc0\u0dd2\u0db8\u0dd4\u0d9a\u0dca\u0dad\u0dd2 \u0db4\u0dd9\u0dbb\u0db8\u0dd4\u0dab\u0dda \u0d85\u0db4\u0dda\u0d9a\u0dca\u0dc2\u0d9a\u0dba\u0dd9\u0d9a\u0dd4 \u0dad\u0dbb\u0d9c \u0d9a\u0dbd \u0db4\u0dc5\u0db8\u0dd4 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba \u0db8\u0dd9\u0dba \u0dc0\u0dd6 \u0d85\u0dad\u0dbb, 1982 \u0dbb\u0ddd\u0dc4\u0dab \u0dc0\u0dd2\u0da2\u0dda\u0dc0\u0dd3\u0dbb \u0dad\u0dbb\u0d9c \u0d9a\u0dd2\u0dbb\u0dd3\u0db8\u0dd9\u0db1\u0dca \u0db4\u0dc3\u0dd4\u0dc0 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba\u0da7 \u0d91\u0db8 \u0db4\u0d9a\u0dca\u0dc2\u0dba\u0dda \u0d85\u0db4\u0dda\u0d9a\u0dca\u0dc2\u0d9a\u0dba\u0dd9\u0d9a\u0dd4 \u0dad\u0dbb\u0d9c \u0d9a\u0dc5 \u0db4\u0dc5\u0db8\u0dd4 \u0d85\u0dc0\u0dc3\u0dca\u0dae\u0dcf\u0dc0 \u0daf \u0dc0\u0dd2\u0dba.",
    "\u0d85\u0db4\u0dda\u0d9a\u0dca\u0dc2\u0d9a\u0dba\u0db1\u0dca 13 \u0daf\u0dd9\u0db1\u0dd9\u0d9a\u0dd4 \u0dad\u0dbb\u0d9c \u0d9a\u0dc5 \u0db8\u0dd9\u0db8 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba\u0dda \u0daf \u0d85\u0db4\u0dda\u0d9a\u0dca\u0dc2\u0d9a\u0dba\u0db1\u0dca\u0da7 \u0db8\u0dbb\u0dcf\u0d9c\u0dd9\u0db1 \u0db8\u0dd0\u0dbb\u0dd9\u0db1 \u0db6\u0ddd\u0db8\u0dca\u0db6 \u0db4\u0dca\u200d\u0dbb\u0dc4\u0dcf\u0dbb \u0d91\u0dbd\u0dca\u0dbd \u0dc0\u0dd2\u0dba. \u0db4\u0ddc\u0daf\u0dd4\u0da2\u0db1 \u0d91\u0d9a\u0dca\u0dc3\u0dad\u0dca \u0db4\u0dd9\u0dbb\u0db8\u0dd4\u0dab\u0dda \u0d85\u0dc0\u0dc3\u0db1\u0dca \u0db8\u0dd0\u0dad\u0dd2\u0dc0\u0dbb\u0dab \u0dbb\u0dd0\u0dc5\u0dd2\u0dba \u0d85\u0dc0\u0dc3\u0db1\u0dca \u0dc0\u0dd3 \u0d86\u0db4\u0dc3\u0dd4 \u0dba\u0dcf\u0db8\u0da7 \u0dc3\u0dd6\u0daf\u0dcf\u0db1\u0db8\u0dca \u0dc0\u0dd6 \u0da0\u0db1\u0dca\u0daf\u0dca\u200d\u0dbb\u0dd2\u0d9a\u0dcf \u0db6\u0dab\u0dca\u0da9\u0dcf\u0dbb\u0db1\u0dcf\u0dba\u0d9a \u0d9a\u0dd4\u0db8\u0dcf\u0dbb\u0dad\u0dd4\u0d82\u0d9c \u0dc0\u0dd9\u0dad \u0db8\u0dbb\u0dcf\u0d9c\u0dd9\u0db1 \u0db8\u0dd0\u0dbb\u0dd9\u0db1 \u0db6\u0ddd\u0db8\u0dca\u0db6 \u0db4\u0dca\u200d\u0dbb\u0dc4\u0dcf\u0dbb\u0dba\u0d9a\u0dca \u0d91\u0dbd\u0dca\u0dbd \u0dc0\u0dd6 \u0d85\u0dad\u0dbb \u0d91\u0db8 \u0db4\u0dca\u200d\u0dbb\u0dc4\u0dcf\u0dbb\u0dba\u0dd9\u0db1\u0dca \u0d87\u0dba \u0daf\u0dd2\u0dc0\u0dd2\u0d9c\u0dbd\u0dc0\u0dcf\u0d9c\u0dad\u0dca \u0db1\u0db8\u0dd4\u0dad\u0dca \u0d87\u0d9c\u0dda \u0d87\u0dc3\u0d9a\u0da7 \u0dc4\u0dcf\u0db1\u0dd2 \u0dc3\u0dd2\u0daf\u0dd4\u0dc0\u0dd2\u0dba.",
    "\u0d8b\u0dad\u0dd4\u0dbb\u0dda \u0db8\u0dd0\u0dad\u0dd2\u0dc0\u0dbb\u0dab \u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a \u0daf\u0dd9\u0d9a\u0dd9\u0dc4\u0dd2 \u0dbd\u0dd2\u0dba\u0dcf\u0db4\u0daf\u0dd2\u0d82\u0da0\u0dd2 \u0da1\u0db1\u0dca\u0daf\u0daf\u0dcf\u0dba\u0d9a\u0dba\u0db1\u0dca \u0dc3\u0d82\u0d9b\u0dca\u200d\u0dba\u0dcf\u0dc0\u0da7 \u0dc3\u0dcf\u0db4\u0dda\u0d9a\u0dca\u0dc2\u0dc0 \u0db8\u0dd9\u0db8 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba\u0dda \u0daf \u0da1\u0db1\u0dca\u0daf\u0dba \u0db7\u0dcf\u0dc0\u0dd2\u0dad \u0d9a\u0dbb \u0dad\u0dd2\u0db6\u0dd4\u0dab\u0dda \u0d89\u0dad\u0dcf \u0d85\u0dc0\u0db8 \u0db4\u0dca\u200d\u0dbb\u0dad\u0dd2\u0dc1\u0dad\u0dba\u0d9a\u0dd2.",
    "\u0d91\u0dc0\u0d9a\u0da7 \u0da2\u0db1\u0db4\u0dad\u0dd2 \u0da0\u0db1\u0dca\u0daf\u0dca\u200d\u0dbb\u0dd2\u0d9a\u0dcf \u0db6\u0dab\u0dca\u0da9\u0dcf\u0dbb\u0db1\u0dcf\u0dba\u0d9a \u0d9a\u0dd4\u0db8\u0dcf\u0dbb\u0dad\u0dd4\u0d82\u0d9c\u0d9c\u0dda \u0dc0\u0dc3\u0dbb \u0dc4\u0dba\u0d9a \u0db1\u0dd2\u0dbd \u0d9a\u0dcf\u0dbd\u0dba 2005 \u0daf\u0dd3 \u0d85\u0dc0\u0dc3\u0db1\u0dca \u0dc0\u0dd3\u0db8\u0dad\u0dca \u0dc3\u0db8\u0d9f \u0d91\u0db8 \u0dc0\u0dc3\u0dbb\u0dda \u0daf\u0dd3 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba\u0d9a\u0dca \u0db4\u0dca\u200d\u0dbb\u0d9a\u0dcf\u0dc1\u0dba\u0da7 \u0db4\u0dad\u0dca \u0d9a\u0dbb\u0db1 \u0dbd\u0daf\u0dd2.",
    "1994 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba\u0dd9\u0db1\u0dca \u0db4\u0dc3\u0dd4 \u0dc4\u0dd2\u0da7\u0db4\u0dd4 \u0da2\u0db1\u0db4\u0dad\u0dd2\u0db1\u0dd2\u0dba \u0dc0\u0dc3\u0dbb \u0dc4\u0dba\u0d9a \u0db0\u0dd6\u0dbb \u0d9a\u0dcf\u0dbd\u0dba \u0d9c\u0dad\u0dc0\u0dd3\u0db8\u0da7 \u0db4\u0dd9\u0dbb \u0db1\u0dd0\u0dc0\u0dad 1999 \u0daf\u0dd3 \u0da2\u0db1\u0db4\u0dad\u0dd2\u0dc0\u0dbb\u0dab\u0dba\u0d9a\u0dca \u0d9a\u0dd0\u0db3\u0dc0\u0dd3\u0db8 \u0dc4\u0dda\u0dad\u0dd4\u0dc0\u0dd9\u0db1\u0dca \u0d87\u0d9c\u0dda \u0db8\u0dd4\u0dc5\u0dd4 \u0db0\u0dd6\u0dbb \u0d9a\u0dcf\u0dbd\u0dba \u0d85\u0dc0\u0dc3\u0db1\u0dca \u0dc0\u0db1\u0dca\u0db1\u0dda 2005 \u0daf, \u0db1\u0dd0\u0dad\u0dc4\u0ddc\u0dad\u0dca 2006 \u0daf \u0dba\u0db1\u0dca\u0db1 \u0db4\u0dd2\u0dc5\u0dd2\u0db6\u0db3 \u0dc0\u0dd2\u0dc0\u0dcf\u0daf\u0dcf\u0dad\u0dca\u0db8\u0d9a \u0dad\u0dad\u0dca\u0dc0\u0dba\u0d9a\u0dca \u0db8\u0dad\u0dd4\u0dc0 \u0dad\u0dd2\u0db6\u0dd6\u0dab\u0dd2.",
    "\u0d92 \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0d95\u0db8\u0dbd\u0dca\u0db4\u0dda \u0dc3\u0ddd\u0db7\u0dd2\u0dad \u0dc4\u0dd2\u0db8\u0dd2\u0dba\u0db1\u0dca \u0d85\u0db0\u0dd2\u0d9a\u0dbb\u0dab\u0dba \u0dc0\u0dd9\u0dad \u0d9c\u0dd2\u0dba \u0d85\u0dad\u0dbb, \u0d91\u0dc4\u0dd2\u0daf\u0dd3 \u0d85\u0d9c\u0dc0\u0dd2\u0db1\u0dd2\u0dc3\u0dd4\u0dbb\u0dd4 \u0d87\u0dad\u0dd4\u0dc5\u0dd4 \u0dc0\u0dd2\u0db1\u0dd2\u0dc3\u0dd4\u0dbb\u0dd4 \u0db8\u0dac\u0dd4\u0dbd\u0dca\u0dbd \u0d91\u0d9a\u0db8\u0dad\u0dd2\u0d9a\u0dc0 \u0dad\u0dd3\u0dbb\u0dab\u0dba \u0d9a\u0dc5\u0dda 2005 \u0daf\u0dd3 \u0da2\u0db1\u0db4\u0dad\u0dd2\u0db1\u0dd2\u0dba\u0d9c\u0dda \u0db0\u0dd6\u0dbb\u0d9a\u0dcf\u0dbd\u0dba \u0d85\u0dc0\u0dc3\u0db1\u0dca \u0dc0\u0db1 \u0db6\u0dc0\u0dba\u0dd2.",
    "2004 \u0db4\u0dd0\u0dc0\u0dad\u0dd2 \u0db8\u0dc4\u0db8\u0dd0\u0dad\u0dd2\u0dc0\u0dbb\u0dab\u0dba\u0dd9\u0db1\u0dca \u0d85\u0d9c\u0db8\u0dd0\u0dad\u0dd2 \u0db0\u0dd6\u0dbb\u0dba\u0da7 \u0db4\u0dad\u0dca \u0dc0\u0dd6 \u0db4\u0dbb\u0dca\u0dc3\u0dd2 \u0db8\u0dc4\u0dda\u0db1\u0dca\u0daf\u0dca\u200d\u0dbb \u0dbb\u0dcf\u0da2\u0db4\u0d9a\u0dca\u0dc2 \u0d91\u0d9a\u0dca\u0dc3\u0dad\u0dca \u0da2\u0db1\u0dad\u0dcf \u0db1\u0dd2\u0daf\u0dc4\u0dc3\u0dca \u0dc3\u0db1\u0dca\u0db0\u0dcf\u0db1 \u0d85\u0db4\u0dda\u0d9a\u0dca\u0dc2\u0d9a\u0dba\u0dcf \u0dc0\u0dd6 \u0d85\u0dad\u0dbb, \u0d91\u0d9a\u0dca\u0dc3\u0dad\u0dca \u0da2\u0dcf\u0dad\u0dd2\u0d9a \u0db4\u0d9a\u0dca\u0dc2\u0dba\u0dd9\u0db1\u0dca \u0dad\u0dbb\u0d9c \u0d9a\u0dc5\u0dda \u0d91\u0dc0\u0d9a\u0da7 \u0dc0\u0dd2\u0db4\u0d9a\u0dca\u0dc2 \u0db1\u0dcf\u0dba\u0d9a\u0dc0\u0dbb\u0dba\u0dcf \u0dc0\u0dd6 \u0dbb\u0db1\u0dd2\u0dbd\u0dca \u0dc1\u0dca\u200d\u0dbb\u0dd2\u0dba\u0dcf\u0db1\u0dca \u0dc0\u0dd2\u0d9a\u0dca\u200d\u0dbb\u0db8\u0dc3\u0dd2\u0d82\u0dc4\u0dba\u0dd2.",
    "\u0d85\u0db4\u0dda\u0d9a\u0dca\u0dc2\u0d9a\u0dba\u0db1\u0dca 13 \u0daf\u0dd9\u0db1\u0dd9\u0d9a\u0dd4 \u0d89\u0daf\u0dd2\u0dbb\u0dd2\u0db4\u0dad\u0dca \u0dc0\u0dd6 \u0db8\u0dd9\u0db8 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba\u0da7 \u0db4\u0dd9\u0dbb 2004 \u0daf\u0dd3 \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0 \u0dc3\u0dd4\u0db1\u0dcf\u0db8\u0dd2 \u0dc0\u0dca\u200d\u0dba\u0dc3\u0db1\u0dba\u0da7 \u0d9c\u0ddc\u0daf\u0dd4\u0dbb\u0dd4 \u0dc0\u0dd6 \u0d85\u0dad\u0dbb, \u0d91\u0db8 \u0db1\u0dd2\u0dc3\u0dcf \u0d9a\u0db3\u0dc0\u0dd4\u0dbb\u0dd4 \u0dc0\u0dbd \u0dc3\u0dc4 \u0db4\u0daf\u0dd2\u0d82\u0da0\u0dd2 \u0dc3\u0dca\u0dae\u0dcf\u0db1\u0dc0\u0dbd\u0dd2\u0db1\u0dca \u0dc0\u0dd2\u0dad\u0dd0\u0db1\u0dca \u0dc0\u0dd3 \u0dc3\u0dd2\u0da7\u0dd2 \u0da2\u0db1\u0dad\u0dcf\u0dc0\u0da7 \u0da1\u0db1\u0dca\u0daf\u0dba \u0db4\u0dca\u200d\u0dbb\u0d9a\u0dcf\u0dc1 \u0d9a\u0dd2\u0dbb\u0dd3\u0db8\u0da7 \u0d85\u0dc0\u0dc3\u0dca\u0dae\u0dcf\u0dc0 \u0dbd\u0db6\u0dcf \u0daf\u0dd3\u0db8 \u0dc3\u0db3\u0dc4\u0dcf \u0dc0\u0dd2\u0dc1\u0dda\u0dc2 \u0dc0\u0dd0\u0da9\u0db4\u0dd2\u0dc5\u0dd2\u0dc0\u0dd9\u0dc5\u0d9a\u0dca \u0db8\u0dd0\u0dad\u0dd2\u0dc0\u0dbb\u0dab \u0d9a\u0ddc\u0db8\u0dd2\u0dc3\u0db8 \u0dc0\u0dd2\u0dc3\u0dd2\u0db1\u0dca \u0dc3\u0d9a\u0dc3\u0dca \u0d9a\u0dbb \u0dad\u0dd2\u0db6\u0dd4\u0dab\u0dd2.",
    "\u0db4\u0dca\u200d\u0dbb\u0db0\u0dcf\u0db1 \u0d85\u0db4\u0dda\u0d9a\u0dca\u0dc2\u0d9a\u0dba\u0db1\u0dca \u0daf\u0dd9\u0daf\u0dd9\u0db1\u0dcf\u0db8 \u0d9a\u0dbb\u0da7 \u0d9a\u0dbb \u0da1\u0db1\u0dca\u0daf \u0dbd\u0db6\u0dcf\u0d9c\u0dad\u0dca \u0db8\u0dd9\u0db8 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba\u0dda \u0daf\u0dd3 \u0dc0\u0dbd\u0d82\u0d9c\u0dd4 \u0db8\u0dd4\u0dc5\u0dd4 \u0da1\u0db1\u0dca\u0daf \u0dc3\u0d82\u0d9b\u0dca\u200d\u0dba\u0dcf\u0dc0\u0dd9\u0db1\u0dca 50.29%\u0d9a\u0dca \u0dbd\u0db6\u0dcf \u0d9c\u0dad\u0dca \u0db8\u0dc4\u0dd2\u0db1\u0dca\u0daf \u0dbb\u0dcf\u0da2\u0db4\u0d9a\u0dca\u0dc2 \u0da2\u0dba\u0d9c\u0dca\u200d\u0dbb\u0dc4\u0dab\u0dba \u0d9a\u0dc5 \u0d85\u0dad\u0dbb, \u0d91\u0d9a\u0dca\u0dc3\u0dad\u0dca \u0da2\u0dcf\u0dad\u0dd2\u0d9a \u0db4\u0d9a\u0dca\u0dc2 \u0d85\u0db4\u0dda\u0d9a\u0dca\u0dc2\u0d9a\u0dba\u0dcf \u0dc0\u0dd6 \u0dbb\u0db1\u0dd2\u0dbd\u0dca \u0dc0\u0dd2\u0d9a\u0dca\u200d\u0dbb\u0db8\u0dc3\u0dd2\u0d82\u0dc4\u0da7 \u0dc0\u0da9\u0dcf \u0d94\u0dc4\u0dd4 \u0dbd\u0db6\u0dcf\u0d9c\u0dd9\u0db1 \u0dad\u0dd2\u0db6\u0dd4\u0dab\u0dda \u0da1\u0db1\u0dca\u0daf 180,786\u0d9a\u0dca \u0dc0\u0dd3\u0db8 \u0dc0\u0dd2\u0dc1\u0dda\u0dc2\u0dad\u0dca\u0dc0\u0dba\u0d9a\u0dd2.",
    "\u0db8\u0dd9\u0db8 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba\u0dda \u0daf \u0d8b\u0dad\u0dd4\u0dbb\u0dda \u0da1\u0db1\u0dca\u0daf \u0d9a\u0dd0\u0db4\u0dd3 \u0db4\u0dd9\u0db1\u0dd9\u0db1 \u0dbd\u0dd9\u0dc3 \u0d85\u0da9\u0dd4 \u0dc0\u0dd6 \u0d85\u0dad\u0dbb, \u0dba\u0dcf\u0db4\u0db1\u0dba \u0db8\u0dd0\u0dad\u0dd2\u0dc0\u0dbb\u0dab \u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a\u0dba\u0dda \u0da1\u0db1\u0dca\u0daf\u0dba \u0db4\u0dca\u200d\u0dbb\u0d9a\u0dcf\u0dc1 \u0d9a\u0dbb \u0dad\u0dd2\u0db6\u0dd4\u0dab\u0dda \u0dbd\u0dd2\u0dba\u0dcf\u0db4\u0daf\u0dd2\u0d82\u0da0\u0dd2 \u0db8\u0dd4\u0dc5\u0dd4 \u0da1\u0db1\u0dca\u0daf \u0dc3\u0d82\u0d9b\u0dca\u200d\u0dba\u0dcf\u0dc0\u0dd9\u0db1\u0dca 1.21%\u0d9a\u0dd2. \u0dba\u0dcf\u0db4\u0db1\u0dba\u0dda \u0dbd\u0dd2\u0dba\u0dcf\u0db4\u0daf\u0dd2\u0d82\u0da0\u0dd2 \u0da1\u0db1\u0dca\u0daf \u0daf\u0dcf\u0dba\u0d9a\u0dba\u0db1\u0dca \u0dc3\u0d82\u0d9b\u0dca\u200d\u0dba\u0dcf\u0dc0 701,938\u0d9a\u0dca \u0dc0\u0dd6 \u0d85\u0dad\u0dbb, \u0d91\u0dba\u0dd2\u0db1\u0dca \u0da1\u0db1\u0dca\u0daf\u0dba \u0db4\u0dca\u200d\u0dbb\u0d9a\u0dcf\u0dc1 \u0d9a\u0dbb \u0dad\u0dd2\u0db6\u0dd4\u0dab\u0dda 8524\u0d9a\u0dd2.",
    "\u0dc3\u0dd2\u0dba \u0db4\u0dc5\u0db8\u0dd4 \u0db0\u0dd6\u0dbb \u0d9a\u0dcf\u0dbd\u0dba \u0d85\u0dc0\u0dc3\u0db1\u0dca \u0dc0\u0dd3\u0db8\u0da7 \u0dad\u0dd2\u0db6\u0dd4\u0dab\u0dda 2011 \u0dc0\u0dc3\u0dbb\u0dda \u0daf\u0dd3 \u0dc0\u0dd4\u0dc0\u0dad\u0dca, 2010 \u0dc0\u0dc3\u0dbb\u0dda\u0daf\u0dd3 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba\u0d9a\u0dca \u0d9a\u0dd0\u0db3\u0dc0\u0dd3\u0db8\u0da7 \u0dc4\u0dd2\u0da7\u0db4\u0dd4 \u0da2\u0db1\u0dcf\u0db0\u0dd2\u0db4\u0dad\u0dd2 \u0db8\u0dc4\u0dd2\u0db1\u0dca\u0daf \u0dbb\u0dcf\u0da2\u0db4\u0d9a\u0dca\u0dc2 \u0d9a\u0da7\u0dba\u0dd4\u0dad\u0dd4 \u0d9a\u0dc5\u0dda \u0dba.",
    "\u0d85\u0db4\u0dda\u0d9a\u0dca\u0dc2\u0d9a\u0dba\u0db1\u0dca 22 \u0daf\u0dd9\u0db1\u0dd9\u0d9a\u0dd4 \u0d89\u0daf\u0dd2\u0dbb\u0dd2\u0db4\u0dad\u0dca \u0dc0\u0dd6 \u0db8\u0dd9\u0db8 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba\u0dda \u0daf\u0dd3 \u0dc4\u0dd2\u0da7\u0db4\u0dd4 \u0da2\u0db1\u0dcf\u0db0\u0dd2\u0db4\u0dad\u0dd2 \u0db8\u0dc4\u0dd2\u0db1\u0dca\u0daf \u0dbb\u0dcf\u0da2\u0db4\u0d9a\u0dca\u0dc2\u0da7 \u0d91\u0dbb\u0dd9\u0dc4\u0dd2 \u0db4\u0dca\u200d\u0dbb\u0db0\u0dcf\u0db1 \u0dad\u0dbb\u0d9c\u0d9a\u0dbb\u0dd4\u0dc0\u0dcf \u0dc0\u0dd6\u0dba\u0dda \u0dba\u0dd4\u0daf\u0dca\u0db0\u0dba \u0d85\u0dc0\u0dc3\u0db1\u0dca \u0dc3\u0db8\u0dba\u0dda \u0dba\u0dd4\u0db0 \u0dc4\u0db8\u0dd4\u0daf\u0dcf\u0db4\u0dad\u0dd2\u0dc0\u0dbb\u0dba\u0dcf \u0dc0 \u0dc3\u0dd2\u0da7\u0dd2 \u0dc3\u0dd2\u0da7\u0dd2 \u0dc6\u0dd3\u0dbd\u0dca\u0da9\u0dca \u0db8\u0dcf\u0dbb\u0dca\u0dc2\u0dbd\u0dca \u0dc3\u0dbb\u0dad\u0dca \u0dc6\u0ddc\u0db1\u0dca\u0dc3\u0dda\u0d9a\u0dcf \u0dc0\u0dd3\u0db8 \u0dc0\u0dd2\u0dc1\u0dda\u0dc2\u0dad\u0dca\u0dc0\u0dba\u0d9a\u0dd2. \u0d94\u0dc4\u0dd4 \u0d91\u0d9a\u0dca\u0dc3\u0dad\u0dca \u0da2\u0dcf\u0dad\u0dd2\u0d9a \u0db4\u0d9a\u0dca\u0dc2\u0dba \u0d87\u0dad\u0dd4\u0dc5\u0dd4 \u0db4\u0d9a\u0dca\u0dc2 \u0d9a\u0dd2\u0dc4\u0dd2\u0db4\u0dba\u0d9a \u0dc3\u0db1\u0dca\u0db0\u0dcf\u0db1\u0dba\u0d9a\u0dca \u0dc0\u0dd6 \u0db1\u0dc0 \u0db4\u0dca\u200d\u0dbb\u0da2\u0dcf\u0dad\u0db1\u0dca\u0dad\u0dca\u200d\u0dbb\u0dc0\u0dcf\u0daf\u0dd3 \u0db4\u0dd9\u0dbb\u0db8\u0dd4\u0dab\u0dd9\u0db1\u0dca \u0dad\u0dbb\u0d9c \u0dc0\u0dd0\u0daf\u0dd4\u0dab\u0dda \u0dba.",
    "\u0dba\u0dd4\u0daf\u0dca\u0db0\u0dba \u0db1\u0dd2\u0dc3\u0dcf \u0d85\u0dc0\u0dad\u0dd0\u0db1\u0dca \u0d9a\u0db3\u0dc0\u0dd4\u0dbb\u0dd4\u0dc0\u0dbd \u0da2\u0dd3\u0dc0\u0dad\u0dca \u0dc0\u0dd6 \u0da2\u0db1\u0dad\u0dcf\u0dc0\u0da7 \u0daf \u0d91\u0dc0\u0dbb \u0dc3\u0dd2\u0dba \u0da1\u0db1\u0dca\u0daf\u0dba \u0db7\u0dcf\u0dc0\u0dd2\u0dad \u0d9a\u0dd2\u0dbb\u0dd3\u0db8\u0dda \u0d85\u0dc0\u0dc3\u0dca\u0dae\u0dcf\u0dc0 \u0dc4\u0dd2\u0db8\u0dd2\u0dc0 \u0dad\u0dd2\u0db6\u0dd6 \u0d85\u0dad\u0dbb, \u0dc0\u0db1\u0dca\u0db1\u0dd2 \u0dc3\u0dc4 \u0dba\u0dcf\u0db4\u0db1\u0dba \u0db8\u0dd0\u0dad\u0dd2\u0dc0\u0dbb\u0dab \u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a \u0daf\u0dd9\u0d9a\u0dd9\u0dc4\u0dd2 \u0db8\u0dd2\u0db1\u0dca \u0db4\u0dd9\u0dbb \u0da1\u0db1\u0dca\u0daf\u0dba \u0db7\u0dcf\u0dc0\u0dd2\u0dad \u0d9a\u0dbb \u0dad\u0dd2\u0db6\u0dd6 \u0db4\u0dca\u200d\u0dbb\u0dad\u0dd2\u0dc1\u0dad\u0dba\u0db1\u0dca\u0da7 \u0dc0\u0da9\u0dcf \u0dc0\u0dd0\u0da9\u0dd2 \u0db4\u0dca\u200d\u0dbb\u0dad\u0dd2\u0dc1\u0dad\u0dba\u0d9a\u0dca \u0db8\u0dd9\u0db8 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba\u0dda \u0daf\u0dd3 \u0da1\u0db1\u0dca\u0daf\u0dba \u0db4\u0dca\u200d\u0dbb\u0d9a\u0dcf\u0dc1 \u0d9a\u0dbb \u0dad\u0dd2\u0db6\u0dd9\u0db1 \u0db1\u0db8\u0dd4\u0dad\u0dca, \u0dad\u0dc0\u0daf\u0dd4\u0dbb\u0da7\u0dad\u0dca \u0dbd\u0dd2\u0dba\u0dcf\u0db4\u0daf\u0dd2\u0d82\u0da0\u0dd2 \u0da1\u0db1\u0dca\u0daf\u0daf\u0dcf\u0dba\u0d9a\u0dba\u0db1\u0dca\u0d9c\u0dd9\u0db1\u0dca 50%\u0d9a\u0dca\u0dc0\u0dad\u0dca \u0d8b\u0dad\u0dd4\u0dbb\u0dd4 \u0db4\u0dc5\u0dcf\u0dad\u0dda \u0da1\u0db1\u0dca\u0daf\u0dba \u0db4\u0dca\u200d\u0dbb\u0d9a\u0dcf\u0dc1 \u0d9a\u0dbb \u0db1\u0ddc\u0dad\u0dd2\u0db6\u0dd4\u0dab\u0dd2.",
    "\u0d8b\u0dad\u0dd4\u0dbb\u0dd4 \u0db4\u0dc5\u0dcf\u0dad\u0dda \u0dbd\u0dd2\u0dba\u0dcf\u0db4\u0daf\u0dd2\u0d82\u0da0\u0dd2 \u0da1\u0db1\u0dca\u0daf \u0daf\u0dcf\u0dba\u0d9a\u0dba\u0db1\u0dca\u0d9c\u0dd9\u0db1\u0dca 2010 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba \u0dc3\u0db3\u0dc4\u0dcf \u0da1\u0db1\u0dca\u0daf\u0dba \u0db4\u0dca\u200d\u0dbb\u0d9a\u0dcf\u0dc1 \u0d9a\u0dbb \u0dad\u0dd2\u0db6\u0dd4\u0dab\u0dda 30.24%\u0d9a\u0dd2. \u0d91\u0db8\u0dd9\u0db1\u0dca\u0db8 \u0dba\u0dcf\u0db4\u0db1\u0dba \u0dc3\u0dc4 \u0dc0\u0db1\u0dca\u0db1\u0dd2 \u0db8\u0dd0\u0dad\u0dd2\u0dc0\u0dbb\u0dab \u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a \u0daf\u0dd9\u0d9a\u0dd9\u0dc4\u0dd2\u0db8 60%\u0d9a\u0da7 \u0dc0\u0da9\u0dcf \u0dc0\u0dd0\u0da9\u0dd2 \u0db4\u0dca\u200d\u0dbb\u0dad\u0dd2\u0dc1\u0dad\u0dba\u0d9a\u0dca \u0dbd\u0db6\u0dcf\u0d9c\u0dd9\u0db1 \u0dad\u0dd2\u0db6\u0dd4\u0dab\u0dda \u0dc6\u0dd3\u0dbd\u0dca\u0da9\u0dca \u0db8\u0dcf\u0dbb\u0dca\u0dc2\u0dbd\u0dca \u0dc3\u0dbb\u0dad\u0dca \u0dc6\u0ddc\u0db1\u0dca\u0dc3\u0dda\u0d9a\u0dcf \u0dc0\u0dd2\u0dc1\u0dda\u0dc2\u0dad\u0dca\u0dc0\u0dba\u0d9a\u0dd2. \u0db8\u0dd9\u0db8 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba\u0dd9\u0db1\u0dca \u0daf \u0da2\u0dba\u0d9c\u0dca\u200d\u0dbb\u0dc4\u0dab\u0dba \u0d9a\u0dc5 \u0db8\u0dc4\u0dd2\u0db1\u0dca\u0daf \u0dbb\u0dcf\u0da2\u0db4\u0d9a\u0dca\u0dc2 \u0daf\u0dd9\u0dc0\u0db1 \u0dc0\u0dbb\u0da7\u0dad\u0dca \u0da2\u0db1\u0dcf\u0db0\u0dd2\u0db4\u0dad\u0dd2 \u0db0\u0dd6\u0dbb\u0dba\u0da7 \u0db4\u0dad\u0dca \u0dc0\u0dd2\u0dba.",
    "1978 \u0d86\u0dab\u0dca\u0da9\u0dd4\u0d9a\u0dca\u200d\u0dbb\u0db8 \u0dc0\u0dca\u200d\u0dba\u0dc0\u0dc3\u0dca\u0dae\u0dcf\u0dc0\u0da7 \u0d85\u0db1\u0dd4\u0dc0 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dba\u0dd9\u0d9a\u0dd4\u0d9c\u0dda \u0db0\u0dd6\u0dbb \u0d9a\u0dcf\u0dbd\u0dba \u0dc0\u0dc3\u0dbb \u0dc4\u0dba\u0d9a\u0dd2. \u0d91\u0db8\u0dd9\u0db1\u0dca \u0db8 \u0d91\u0d9a\u0dca \u0db4\u0dd4\u0daf\u0dca\u0d9c\u0dbd\u0dba\u0dd9\u0d9a\u0dd4\u0da7 \u0da2\u0db1\u0dcf\u0db0\u0dd2\u0db4\u0dad\u0dd2 \u0db0\u0dd6\u0dbb\u0dba\u0dda \u0dbb\u0dd0\u0db3\u0dd3 \u0dc3\u0dd2\u0da7\u0dd2\u0dba \u0dc4\u0dd0\u0d9a\u0dd2 \u0dc0\u0db1\u0dca\u0db1\u0dda \u0db0\u0dd6\u0dbb \u0d9a\u0dcf\u0dbd \u0daf\u0dd9\u0d9a\u0d9a \u0daf\u0dd3 \u0db4\u0db8\u0dab\u0dd2. \u0d92 \u0d85\u0db1\u0dd4\u0dc0 \u0db0\u0dd6\u0dbb\u0dba\u0dda \u0dbb\u0dd0\u0db3\u0dd3 \u0dc3\u0dd2\u0da7\u0dd2\u0dba \u0dc4\u0dd0\u0d9a\u0dd2 \u0d8b\u0db4\u0dbb\u0dd2\u0db8 \u0d9a\u0dcf\u0dbd\u0dba \u0dc0\u0dc3\u0dbb 12\u0d9a\u0dd2.",
    "\u0daf\u0dd9\u0dc0\u0db1 \u0dc0\u0dbb\u0da7\u0dad\u0dca \u0da2\u0db1\u0dcf\u0db0\u0dd2\u0db4\u0dad\u0dd2\u0db0\u0dd6\u0dbb\u0dba\u0dda \u0dc0\u0dd0\u0da9 \u0d87\u0dbb\u0db9\u0dd6 \u0d91\u0dc0\u0d9a\u0da7 \u0da2\u0db1\u0db4\u0dad\u0dd2 \u0db8\u0dc4\u0dd2\u0db1\u0dca\u0daf \u0dbb\u0dcf\u0da2\u0db4\u0d9a\u0dca\u0dc2 \u0d87\u0dad\u0dd4\u0dc5\u0dd4 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0\u0dda \u0dad\u0dd4\u0db1\u0dd9\u0db1\u0dca \u0daf\u0dd9\u0d9a\u0d9a \u0db6\u0dbd\u0dba\u0d9a\u0dca \u0dc4\u0dd2\u0db8\u0dd2\u0d9a\u0dbb\u0d9c\u0dd9\u0db1 \u0dc3\u0dd2\u0da7\u0dd2 \u0d91\u0d9a\u0dca\u0dc3\u0dad\u0dca \u0da2\u0db1\u0dad\u0dcf \u0db1\u0dd2\u0daf\u0dc4\u0dc3\u0dca \u0dc3\u0db1\u0dca\u0db0\u0dcf\u0db1\u0dba \u0dc0\u0dd2\u0dc3\u0dd2\u0db1\u0dca \u0d89\u0dc4\u0dad \u0d9a\u0dd3 \u0dc0\u0dca\u200d\u0dba\u0dc0\u0dc3\u0dca\u0dae\u0dcf\u0db8\u0dba \u0dc3\u0dd3\u0db8\u0dcf\u0dc0\u0db1\u0dca \u0d89\u0dc0\u0dad\u0dca \u0d9a\u0dd2\u0dbb\u0dd3\u0db8\u0da7 \u0dad\u0dd3\u0dbb\u0dab\u0dba \u0d9a\u0dbb, 18 \u0dc0\u0db1 \u0d86\u0dab\u0dca\u0da9\u0dd4\u0d9a\u0dca\u200d\u0dbb\u0db8 \u0dc0\u0dca\u200d\u0dba\u0dc0\u0dc3\u0dca\u0dae\u0dcf \u0dc3\u0d82\u0dc1\u0ddd\u0db0\u0db1\u0dba \u0dc3\u0db8\u0dca\u0db8\u0dad \u0d9a\u0dbb\u0db1 \u0dbd\u0daf\u0dd2.",
    "\u0d91\u0dba\u0dd2\u0db1\u0dca \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dba\u0dd9\u0d9a\u0dd4\u0da7 \u0db0\u0dd6\u0dbb\u0dba\u0dda \u0dbb\u0dd0\u0db3\u0dd3 \u0dc3\u0dd2\u0da7\u0dd2\u0dba \u0dc4\u0dd0\u0d9a\u0dd2 \u0d8b\u0db4\u0dbb\u0dd2\u0db8 \u0dc0\u0dcf\u0dbb \u0d9c\u0dab\u0db1 \u0db4\u0dd2\u0dc5\u0dd2\u0db6\u0db3 \u0dc3\u0dd3\u0db8\u0dcf\u0dc0\u0db1\u0dca \u0d89\u0dc0\u0dad\u0dca \u0d9a\u0dbb \u0dc0\u0dd2\u0db0\u0dcf\u0dba\u0d9a \u0da2\u0db1\u0dcf\u0db0\u0dd2\u0db4\u0dad\u0dd2 \u0db0\u0dd6\u0dbb\u0dba\u0dda \u0db6\u0dbd\u0dad\u0dbd \u0dad\u0dc0\u0dad\u0dca \u0d89\u0dc4\u0dc5 \u0daf\u0dd0\u0db8\u0dd4\u0dab\u0dd2. \u0d92 \u0dc0\u0db1 \u0dc0\u0dd2\u0da7 \u0dbb\u0da7 \u0dad\u0dd4\u0dc5 \u0d87\u0dad\u0dd2\u0dc0 \u0dad\u0dd2\u0db6\u0dd6 \u0dad\u0dad\u0dca\u0dc0\u0dba \u0dc3\u0dc4 \u0dc0\u0dd2\u0db0\u0dcf\u0dba\u0d9a \u0da2\u0db1\u0dcf\u0db0\u0dd2\u0db4\u0dad\u0dd2 \u0db0\u0dd6\u0dbb\u0dba\u0dda \u0db6\u0dbd\u0dad\u0dbd \u0dc0\u0dd0\u0da9\u0dd2\u0dc0\u0dd3\u0db8 \u0db4\u0dd2\u0dc5\u0dd2\u0db6\u0db3 \u0db4\u0dca\u200d\u0dbb\u0da2\u0dcf\u0dad\u0db1\u0dca\u0dad\u0dca\u200d\u0dbb\u0dc0\u0dcf\u0daf\u0dba \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0db6\u0ddc\u0dc4\u0ddd \u0db4\u0dcf\u0dbb\u0dca\u0dc1\u0dc0\u0dba\u0db1\u0dca\u0d9c\u0dda \u0d85\u0dc0\u0daf\u0dcf\u0db1\u0dba \u0dba\u0ddc\u0db8\u0dd4\u0dc0 \u0dad\u0dd2\u0db6\u0dd4\u0dab\u0dd2.",
    "\u0db8\u0dd9\u0dc0\u0dd0\u0db1\u0dd2 \u0dc0\u0dcf\u0dad\u0dcf\u0dc0\u0dbb\u0dab\u0dba\u0d9a\u0dca \u0dba\u0da7\u0dad\u0dda 2015 \u0daf\u0dd3 \u0db4\u0dd0\u0dc0\u0dad\u0dd2 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba\u0da7 \u0d91\u0d9a\u0dca\u0dc3\u0dad\u0dca \u0da2\u0dcf\u0dad\u0dd2\u0d9a \u0db4\u0d9a\u0dca\u0dc2\u0dba \u0d87\u0dad\u0dd4\u0dc5\u0dd4 \u0dc0\u0dd2\u0db4\u0d9a\u0dca\u0dc2\u0dba\u0dda \u0db4\u0ddc\u0daf\u0dd4 \u0d85\u0db4\u0dda\u0d9a\u0dca\u0dc2\u0d9a\u0dba\u0dcf \u0dbd\u0dd9\u0dc3 \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf \u0db1\u0dd2\u0daf\u0dc4\u0dc3\u0dca \u0db4\u0d9a\u0dca\u0dc2\u0dba\u0dda \u0d91\u0dc0\u0d9a\u0da7 \u0dbd\u0dda\u0d9a\u0db8\u0dca \u0dc0 \u0dc3\u0dd2\u0da7\u0dd2 \u0db8\u0ddb\u0dad\u0dca\u200d\u0dbb\u0dd3\u0db4\u0dcf\u0dbd \u0dc3\u0dd2\u0dbb\u0dd2\u0dc3\u0dda\u0db1 \u0dad\u0dbb\u0d9c \u0d9a\u0dd2\u0dbb\u0dd3\u0db8 \u0daf\u0dd0\u0da9\u0dd2 \u0d86\u0db1\u0dca\u0daf\u0ddd\u0dbd\u0db1\u0dba\u0d9a\u0da7 \u0dad\u0dd4\u0da9\u0dd4 \u0daf\u0dd4\u0db1\u0dca \u0dc3\u0dd2\u0daf\u0dd4\u0dc0\u0dd3\u0db8\u0d9a\u0dd2.",
    "2015 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba\u0dda \u0daf\u0dd3 \u0d8b\u0dad\u0dd4\u0dbb\u0dd4 \u0db4\u0dc5\u0dcf\u0dad\u0dda \u0db8\u0dd0\u0dad\u0dd2\u0dc0\u0dbb\u0dab \u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a\u0dc0\u0dbd \u0da1\u0db1\u0dca\u0daf\u0daf\u0dcf\u0dba\u0d9a\u0dba\u0db1\u0dca\u0d9c\u0dda \u0da1\u0db1\u0dca\u0daf\u0dba \u0db7\u0dcf\u0dc0\u0dd2\u0dad \u0d9a\u0dd2\u0dbb\u0dd3\u0db8\u0dda \u0dc0\u0dd2\u0dc1\u0dcf\u0dbd \u0d8b\u0db1\u0db1\u0dca\u0daf\u0dd4\u0dc0\u0d9a\u0dca \u0d87\u0dad\u0dd2\u0dc0 \u0dad\u0dd2\u0db6\u0dd6 \u0d85\u0dad\u0dbb, \u0d92 \u0daf\u0d9a\u0dca\u0dc0\u0dcf \u0d89\u0dad\u0dd2\u0dc4\u0dcf\u0dc3\u0dba\u0dda \u0dbd\u0dd2\u0dba\u0dcf\u0db4\u0daf\u0dd2\u0d82\u0da0\u0dd2 \u0da1\u0db1\u0dca\u0daf\u0daf\u0dcf\u0dba\u0d9a\u0dba\u0db1\u0dca\u0d9c\u0dd9\u0db1\u0dca \u0dc0\u0dd0\u0da9\u0dd2\u0db8 \u0da1\u0db1\u0dca\u0daf \u0daf\u0dcf\u0dba\u0d9a\u0dba\u0db1\u0dca \u0db4\u0dca\u200d\u0dbb\u0dad\u0dd2\u0dc1\u0dad\u0dba\u0d9a\u0dca \u0d8b\u0dad\u0dd4\u0dbb\u0dd4 \u0db4\u0dc5\u0dcf\u0dad\u0dda \u0da1\u0db1\u0dca\u0daf\u0dba \u0db7\u0dcf\u0dc0\u0dd2\u0dad \u0d9a\u0dbb \u0dad\u0dd2\u0db6\u0dd4\u0dab\u0dda \u0d91\u0db8 \u0dc0\u0dc3\u0dbb\u0dda\u0daf\u0dd3\u0dba\u0dd2. \u0dba\u0dcf\u0db4\u0db1\u0dba \u0db8\u0dd0\u0dad\u0dd2\u0dc0\u0dbb\u0dab \u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a\u0dba\u0dda \u0dbd\u0dd2\u0dba\u0dcf\u0db4\u0daf\u0dd2\u0d82\u0da0\u0dd2 \u0da1\u0db1\u0dca\u0daf \u0daf\u0dcf\u0dba\u0d9a\u0dba\u0db1\u0dca\u0d9c\u0dd9\u0db1\u0dca 66.28%\u0d9a\u0dca \u0da1\u0db1\u0dca\u0daf\u0dba \u0db7\u0dcf\u0dc0\u0dd2\u0dad \u0d9a\u0dbb \u0dad\u0dd2\u0db6\u0dd6 \u0d85\u0dad\u0dbb, \u0dc0\u0db1\u0dca\u0db1\u0dd2 \u0db8\u0dd0\u0dad\u0dd2\u0dc0\u0dbb\u0dab \u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a\u0dba\u0dda \u0d91\u0db8 \u0db4\u0dca\u200d\u0dbb\u0dad\u0dd2\u0dc1\u0dad\u0dba 72.57%\u0d9a\u0dd2.",
    "\u0db8\u0dd9\u0db8 \u0db8\u0dd0\u0dad\u0dd2\u0dc0\u0dbb\u0dab\u0dba\u0dda \u0daf\u0dd3 \u0dc0\u0dd2\u0db4\u0d9a\u0dca\u0dc2\u0dba\u0dda \u0db4\u0ddc\u0daf\u0dd4 \u0d85\u0db4\u0dda\u0d9a\u0dca\u0dc2\u0d9a\u0dba\u0dcf \u0dc0\u0dd6 \u0db8\u0ddb\u0dad\u0dca\u200d\u0dbb\u0dd3\u0db4\u0dcf\u0dbd \u0dc3\u0dd2\u0dbb\u0dd2\u0dc3\u0dda\u0db1 \u0da2\u0dba\u0d9c\u0dca\u200d\u0dbb\u0dc4\u0dab\u0dba \u0d9a\u0dc5 \u0d85\u0dad\u0dbb, \u0d94\u0dc4\u0dd4 \u0db6\u0dbd\u0dba\u0da7 \u0db4\u0dad\u0dca \u0dc0\u0dd3\u0db8\u0dd9\u0db1\u0dca \u0db4\u0dc3\u0dd4 19 \u0dc0\u0db1 \u0dc0\u0dca\u200d\u0dba\u0dc0\u0dc3\u0dca\u0dae\u0dcf \u0dc3\u0d82\u0dc1\u0ddd\u0db0\u0db1\u0dba \u0dc4\u0dbb\u0dc4\u0dcf \u0db1\u0dd0\u0dc0\u0dad\u0dad\u0dca \u0d91\u0d9a\u0dca \u0db4\u0dd4\u0daf\u0dca\u0d9c\u0dbd\u0dba\u0dd9\u0d9a\u0dd4\u0da7 \u0da2\u0db1\u0dcf\u0db0\u0dd2\u0db4\u0dad\u0dd2 \u0db0\u0dd6\u0dbb\u0dba\u0dda \u0dbb\u0dd0\u0db3\u0dd3 \u0dc3\u0dd2\u0da7\u0dd2\u0dba \u0dc4\u0dd0\u0d9a\u0dd2 \u0d85\u0dc0\u0dc3\u0dca\u0dae\u0dcf \u0d9c\u0dab\u0db1 \u0daf\u0dd9\u0d9a\u0d9a\u0dca \u0dbd\u0dd9\u0dc3 \u0dc3\u0dd3\u0db8\u0dcf \u0d9a\u0dc5 \u0d85\u0dad\u0dbb, \u0db0\u0dd6\u0dbb \u0d9a\u0dcf\u0dbd\u0dba \u0dc0\u0dc3\u0dbb \u0dc4\u0dba\u0dda \u0dc3\u0dd2\u0da7 \u0db4\u0dc4 \u0daf\u0d9a\u0dca\u0dc0\u0dcf \u0d85\u0da9\u0dd4 \u0d9a\u0dbb\u0db1 \u0dbd\u0daf\u0dd2.",
    "2019 \u0dc0\u0dc3\u0dbb\u0dda \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba \u0db4\u0dd0\u0dc0\u0dd0\u0dad\u0dca\u0dc0\u0dd6\u0dba\u0dda \u0d91\u0db8 \u0dc0\u0dc3\u0dbb\u0dda \u0d85\u0db4\u0dca\u200d\u0dbb\u0dda\u0dbd\u0dca \u0db8\u0dcf\u0dc3\u0dba\u0dda \u0daf\u0dd3 \u0dc3\u0dd2\u0daf\u0dd4 \u0dc0\u0dd6 \u0db4\u0dcf\u0dc3\u0dca\u0d9a\u0dd4 \u0d89\u0dbb\u0dd2\u0daf\u0dcf \u0daf\u0dd2\u0db1 \u0db6\u0ddd\u0db8\u0dca\u0db6 \u0db4\u0dd2\u0db4\u0dd2\u0dbb\u0dd3\u0db8\u0dd9\u0db1\u0dca \u0d85\u0db1\u0dad\u0dd4\u0dbb\u0dd4\u0dc0\u0dba\u0dd2.",
    "\u0d91\u0db8 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba \u0dc3\u0db3\u0dc4\u0dcf \u0d85\u0db4\u0dda\u0d9a\u0dca\u0dc2\u0d9a\u0dba\u0db1\u0dca 35 \u0daf\u0dd9\u0db1\u0dd9\u0d9a\u0dd4 \u0d89\u0daf\u0dd2\u0dbb\u0dd2\u0db4\u0dad\u0dca \u0dc0\u0dd3 \u0dc3\u0dd2\u0da7\u0dd2 \u0d85\u0dad\u0dbb, \u0d91\u0dad\u0dd9\u0d9a\u0dca \u0d89\u0dad\u0dd2\u0dc4\u0dcf\u0dc3\u0dba\u0dda \u0dc0\u0dd0\u0da9\u0dd2\u0db8 \u0d85\u0db4\u0dda\u0d9a\u0dca\u0dc2\u0d9a\u0dba\u0db1\u0dca \u0db4\u0dd2\u0dbb\u0dd2\u0dc3\u0d9a\u0dca \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba\u0da7 \u0d91\u0d9a\u0dca \u0dc0\u0dd6 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba \u0d91\u0dba\u0dba\u0dd2.",
    "\u0d85\u0db4\u0dda\u0d9a\u0dca\u0dc2\u0d9a\u0dba\u0db1\u0dca \u0dc0\u0dd0\u0da9\u0dd2\u0dc0\u0dd3\u0db8 \u0dc4\u0dda\u0dad\u0dd4\u0dc0\u0dd9\u0db1\u0dca \u0da1\u0db1\u0dca\u0daf \u0db4\u0dad\u0dca\u200d\u0dbb\u0dd2\u0d9a\u0dcf\u0dc0 \u0d85\u0da9\u0dd2 \u0daf\u0dd9\u0d9a\u0d9a\u0dca \u0daf\u0dd2\u0d9c\u0dd4 \u0dc0\u0dd6 \u0d85\u0dad\u0dbb, \u0d91\u0db8 \u0db1\u0dd2\u0dc3\u0dcf\u0db8 \u0db8\u0dd0\u0dad\u0dd2\u0dc0\u0dbb\u0dab\u0dba \u0dc3\u0db3\u0dc4\u0dcf \u0dc0\u0dd2\u0d9a\u0dbd\u0dca\u0db4\u0dba\u0d9a\u0dca \u0dbd\u0dd9\u0dc3 \u0d9d\u0dab \u0d9a\u0dcf\u0da9\u0dca\u0db6\u0ddd\u0da9\u0dca\u0dc0\u0dbd\u0dd2\u0db1\u0dca \u0dc3\u0dd1\u0daf\u0dd6 \u0da1\u0db1\u0dca\u0daf \u0db4\u0dd9\u0da7\u0dca\u0da7\u0dd2 \u0daf \u0dba\u0ddc\u0daf\u0dcf\u0d9c\u0db1\u0dca\u0db1\u0dcf \u0dbd\u0daf\u0dd2.",
    "\u0d91\u0db8 \u0d85\u0db4\u0dda\u0d9a\u0dca\u0dc2\u0d9a\u0dba\u0db1\u0dca\u0d9c\u0dd9\u0db1\u0dca \u0d85\u0db4\u0dda\u0d9a\u0dca\u0dc2\u0d9a\u0dba\u0dd2\u0db1\u0dca 15 \u0daf\u0dd9\u0db1\u0dd9\u0d9a\u0dd4 \u0db8 \u0dc3\u0dca\u0dc0\u0dcf\u0db0\u0dd3\u0db1 \u0d85\u0db4\u0dda\u0d9a\u0dca\u0dc2\u0d9a\u0dba\u0db1\u0dca \u0dc0\u0dd2\u0dba. \u0d91\u0db8\u0dd9\u0db1\u0dca \u0db8 \u0dbd\u0dd2\u0dba\u0dcf\u0db4\u0daf\u0dd2\u0d82\u0da0\u0dd2 \u0db8\u0dd4\u0dc5\u0dd4 \u0da1\u0db1\u0dca\u0daf \u0dc3\u0d82\u0d9b\u0dca\u200d\u0dba\u0dcf\u0dc0\u0dd9\u0db1\u0dca \u0dc0\u0dd0\u0da9\u0dd2\u0db8 \u0db4\u0dca\u200d\u0dbb\u0dad\u0dd2\u0dc1\u0dad\u0dba\u0d9a\u0dca \u0da1\u0db1\u0dca\u0daf\u0dba \u0db7\u0dcf\u0dc0\u0dd2\u0dad \u0d9a\u0dc5 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba \u0daf \u0dc0\u0db1 \u0d85\u0dad\u0dbb, \u0d91\u0db8 \u0db4\u0dca\u200d\u0dbb\u0dad\u0dd2\u0dc1\u0dad\u0dba 83.72%\u0d9a\u0dd2.",
    "\u0d8b\u0dad\u0dd4\u0dbb\u0dd4 \u0db4\u0dc5\u0dcf\u0dad\u0dda \u0dc0\u0dcf\u0dbb\u0dca\u0dad\u0dcf\u0d9c\u0dad \u0da1\u0db1\u0dca\u0daf\u0dc4\u0dd2\u0db8\u0dd2\u0dba\u0db1\u0dca \u0dc3\u0d82\u0d9b\u0dca\u200d\u0dba\u0dcf\u0dc0\u0d9a\u0dca \u0da1\u0db1\u0dca\u0daf\u0dba \u0db4\u0dca\u200d\u0dbb\u0d9a\u0dcf\u0dc1 \u0d9a\u0dbb \u0dad\u0dd2\u0db6\u0dd6 2019 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba\u0dda, \u0dbd\u0d9a\u0dca\u0dc2 \u0dc4\u0dd0\u0da7\u0db1\u0dc0\u0dba\u0d9a\u0da7 \u0d86\u0dc3\u0db1\u0dca\u0db1 \u0da1\u0db1\u0dca\u0daf \u0dbd\u0db6\u0dcf\u0d9c\u0dd9\u0db1 \u0da2\u0dba\u0d9c\u0dca\u200d\u0dbb\u0dc4\u0dab\u0dba \u0d9a\u0dc5 \u0d9c\u0ddd\u0da8\u0dcf\u0db7\u0dba \u0dbb\u0dcf\u0da2\u0db4\u0d9a\u0dca\u0dc2 \u0dbd\u0db6\u0dcf\u0d9c\u0dd9\u0db1 \u0dad\u0dd2\u0db6\u0dd4\u0dab\u0dda, \u0dba\u0dcf\u0db4\u0db1\u0dba \u0db8\u0dd0\u0dad\u0dd2\u0dc0\u0dbb\u0dab \u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a\u0dba\u0dd9\u0db1\u0dca 6.24%\u0d9a\u0dca \u0dc3\u0dc4 \u0dc0\u0db1\u0dca\u0db1\u0dd2 \u0db8\u0dd0\u0dad\u0dd2\u0dc0\u0dbb\u0dab \u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a\u0dba\u0dd9\u0db1\u0dca 12.27% \u0d9a\u0dca \u0dc0\u0dd0\u0db1\u0dd2 \u0d9a\u0dd0\u0db4\u0dd3 \u0db4\u0dd9\u0db1\u0dd9\u0db1 \u0d85\u0da9\u0dd4 \u0da1\u0db1\u0dca\u0daf \u0db4\u0dca\u200d\u0dbb\u0dad\u0dd2\u0dc1\u0dad\u0dba\u0d9a\u0dd2.",
    "\u0dba\u0dcf\u0db4\u0db1\u0dba \u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a\u0dba\u0dd9\u0db1\u0dca 83.86%\u0d9a\u0dca \u0dc3\u0dc4 \u0dc0\u0db1\u0dca\u0db1\u0dd2 \u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a\u0dba\u0dd9\u0db1\u0dca 82.12%\u0d9a\u0dca \u0da1\u0db1\u0dca\u0daf \u0dbd\u0db6\u0dcf \u0d9c\u0db1\u0dd2\u0db8\u0dd2\u0db1\u0dca \u0d91\u0db8 \u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a \u0daf\u0dd9\u0d9a \u0db8 \u0dc0\u0dd0\u0da9\u0dd2 \u0da1\u0db1\u0dca\u0daf\u0dba\u0dd9\u0db1\u0dca \u0da2\u0dba\u0d9c\u0dca\u200d\u0dbb\u0dc4\u0dab\u0dba \u0d9a\u0dc5\u0dda \u0d9c\u0ddd\u0da8\u0dcf\u0db7\u0dba \u0dbb\u0dcf\u0da2\u0db4\u0d9a\u0dca\u0dc2\u0d9c\u0dda \u0db4\u0dca\u200d\u0dbb\u0dad\u0dd2\u0dc0\u0dcf\u0daf\u0dd2\u0dba\u0dcf \u0dc0\u0dd6 \u0dc3\u0da2\u0dd2\u0dad\u0dca \u0db4\u0dca\u200d\u0dbb\u0dda\u0db8\u0daf\u0dcf\u0dc3\u0dba\u0dd2.",
    "\u0dbb\u0dd4\u0dc0\u0db1\u0dca\u0dc0\u0dd0\u0dbd\u0dd2\u0dc3\u0dd1\u0dba \u0d85\u0dc3\u0dbd \u0db4\u0dd0\u0dc0\u0dd0\u0dad\u0dca \u0dc0\u0dd6 \u0dc3\u0dd2\u0dba \u0da2\u0db1\u0dcf\u0db0\u0dd2\u0db4\u0dad\u0dd2\u0db0\u0dd6\u0dbb\u0dba\u0dda \u0daf\u0dd2\u0dc0\u0dd4\u0dbb\u0dd4\u0db8\u0dca\u0daf\u0dd3\u0db8\u0dda \u0d8b\u0dad\u0dca\u0dc3\u0dc0\u0dba\u0dda \u0daf\u0dd3 \u0d9c\u0ddd\u0da8\u0dcf\u0db7\u0dba \u0dbb\u0dcf\u0da2\u0db4\u0d9a\u0dca\u0dc2 \u0db4\u0dca\u200d\u0dbb\u0d9a\u0dcf\u0dc1 \u0d9a\u0dc5\u0dda \u0dad\u0db8\u0dcf '\u0dc3\u0dd2\u0d82\u0dc4\u0dbd-\u0db6\u0dde\u0daf\u0dca\u0db0 \u0da2\u0db1\u0dad\u0dcf\u0dc0\u0d9c\u0dda \u0da1\u0db1\u0dca\u0daf\u0dc0\u0dbd\u0dd2\u0db1\u0dca \u0db4\u0dad\u0dca \u0dc0\u0dd6 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dba\u0dd9\u0d9a\u0dd4' \u0db6\u0dc0\u0dba\u0dd2.",
    "\u0d9a\u0dd9\u0dc3\u0dda\u0db1\u0db8\u0dd4\u0dad\u0dca \u0dc3\u0dd2\u0dba \u0db0\u0dd6\u0dbb\u0d9a\u0dcf\u0dbd\u0dba\u0dda \u0dad\u0dd9\u0dc0\u0db1 \u0dc0\u0dc3\u0dbb\u0dda \u0daf\u0dd3 \u0dbb\u0da7 \u0dad\u0dd4\u0dc5 \u0d87\u0dad\u0dd2 \u0dc0\u0dd6 \u0dc0\u0dd2\u0dbb\u0ddd\u0db0\u0dad\u0dcf\u0dc0\u0dbd \u0db4\u0dca\u200d\u0dbb\u0dad\u0dd2\u0db5\u0dbd\u0dba\u0d9a\u0dca \u0dbd\u0dd9\u0dc3 \u0d94\u0dc4\u0dd4\u0da7 \u0dbb\u0da7\u0dd2\u0db1\u0dca \u0db4\u0dc5\u0dcf\u0dba\u0dcf\u0db8\u0da7 \u0dc3\u0dd2\u0daf\u0dd4 \u0dc0\u0dd6 \u0d85\u0dad\u0dbb \u0d89\u0db1\u0dca\u0db4\u0dc3\u0dd4 \u0d94\u0dc4\u0dd4 \u0d89\u0dbd\u0dca\u0dbd\u0dcf \u0d85\u0dc3\u0dca\u0dc0\u0dd2\u0dba.",
    "\u0db8\u0dc4\u0da2\u0db1\u0dad\u0dcf\u0dc0 \u0dc0\u0dd2\u0dc3\u0dd2\u0db1\u0dca \u0db1\u0dd9\u0dbb\u0db4\u0dcf \u0daf\u0dd0\u0db8\u0dd6 \u0d91\u0d9a\u0db8 \u0dc0\u0dd2\u0db0\u0dcf\u0dba\u0d9a \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dba\u0dcf \u0dc0\u0db1\u0dca\u0db1\u0dda \u0daf \u0d94\u0dc4\u0dd4\u0dba\u0dd2.",
    "\u0d92 \u0d85\u0db1\u0dd4\u0dc0 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba \u0d91\u0dc5\u0dd0\u0db9\u0dd9\u0db1 \u0dc3\u0dd0\u0db4\u0dca\u0dad\u0dd0\u0db8\u0dca\u0db6\u0dbb\u0dca \u0db8\u0dc3 21 \u0dc0\u0db1 \u0daf\u0dd2\u0db1 \u0db4\u0dd0\u0dc0\u0dd0\u0dad\u0dca\u0dc0\u0dd3\u0db8\u0da7 \u0db8\u0dd0\u0dad\u0dd2\u0dc0\u0dbb\u0dab \u0d9a\u0ddc\u0db8\u0dd2\u0dc2\u0db1\u0dca \u0dc3\u0db7\u0dcf\u0dc0 \u0dc0\u0dd2\u0dc3\u0dd2\u0db1\u0dca \u0db1\u0dd2\u0dc0\u0dda\u0daf\u0db1\u0dba \u0d9a\u0dbb \u0d87\u0dad.",
    "\u0db8\u0dd4\u0dbd\u0dca \u0d9a\u0dcf\u0dbd\u0dd3\u0db1 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab \u0dc4\u0dcf \u0dc3\u0dd0\u0dc3\u0db3\u0dd3\u0db8\u0dda \u0daf\u0dd3 21 \u0dc0\u0db1 \u0dc3\u0dd2\u0dba\u0dc0\u0dc3\u0dda \u0db8\u0dd9\u0dad\u0dd9\u0d9a\u0dca \u0db4\u0dd0\u0dc0\u0dad\u0dd2 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab \u0db8\u0dd0\u0dad\u0dd2\u0dc0\u0dbb\u0dab \u0db4\u0dca\u200d\u0dbb\u0da0\u0dab\u0dca\u0da9\u0d9a\u0dca\u200d\u0dbb\u0dd2\u0dba\u0dcf \u0d85\u0da9\u0dd4 \u0dc3\u0dc4 \u0db4\u0dca\u200d\u0dbb\u0da2\u0dcf\u0dad\u0db1\u0dca\u0dad\u0dca\u200d\u0dbb\u0dc0\u0dcf\u0daf\u0dba \u0db4\u0dd2\u0dba\u0dc0\u0dbb\u0dba\u0db1\u0dca \u0dc0\u0dc1\u0dba\u0dd9\u0db1\u0dca \u0dc0\u0dbb\u0dca\u0db0\u0db1\u0dba \u0dc0\u0dd6 \u0d92\u0dc0\u0dcf \u0db6\u0dc0 \u0db1\u0dd2\u0dbb\u0dd3\u0d9a\u0dca\u0dc2\u0dab\u0dba \u0dc0\u0dda.",
    "\u0db4\u0dd0\u0dc0\u0dad\u0dd2 \u0dba\u0dd4\u0db0\u0db8\u0dba \u0dc0\u0dcf\u0dad\u0dcf\u0dc0\u0dbb\u0dab\u0dba \u0d85\u0dc0\u0dc3\u0db1\u0dca \u0dc0\u0dd3\u0db8\u0dad\u0dca \u0dc3\u0db8\u0d9f \u0d8b\u0dad\u0dd4\u0dbb\u0dd4 \u0db4\u0dc5\u0dcf\u0dad\u0dda \u0daf \u0da1\u0db1\u0dca\u0daf\u0dba \u0db7\u0dcf\u0dc0\u0dd2\u0dad \u0d9a\u0dd2\u0dbb\u0dd3\u0db8\u0dda \u0db4\u0dca\u200d\u0dbb\u0dad\u0dd2\u0dc1\u0dad \u0d89\u0dc4\u0dc5 \u0d9c\u0ddc\u0dc3\u0dca \u0dad\u0dd2\u0db6\u0dd9\u0db1 \u0db6\u0dc0 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab \u0db4\u0dca\u200d\u0dbb\u0dad\u0dd2\u0db5\u0dbd \u0db1\u0dd2\u0dbb\u0dd3\u0d9a\u0dca\u0dc2\u0dab\u0dba\u0dda \u0daf\u0dd3 \u0db4\u0dd9\u0db1\u0dd3 \u0dba\u0dba\u0dd2.",
    "2024 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba \u0dc3\u0db3\u0dc4\u0dcf \u0dad\u0dbb\u0d9c \u0d9a\u0dd2\u0dbb\u0dd3\u0db8\u0da7 \u0db8\u0dda \u0dc0\u0db1 \u0dc0\u0dd2\u0da7 \u0d85\u0db4\u0dda\u0d9a\u0dca\u0dc2\u0d9a\u0dba\u0db1\u0dca 39 \u0daf\u0dd9\u0db1\u0dd9\u0d9a\u0dd4 \u0dc3\u0dd4\u0daf\u0dd4\u0dc3\u0dd4\u0d9a\u0db8\u0dca \u0dbd\u0db6\u0dcf \u0d87\u0dad\u0dd2 \u0d85\u0dad\u0dbb, \u0d89\u0dad\u0dd2\u0dc4\u0dcf\u0dc3\u0dba\u0dda \u0dc0\u0dd0\u0da9\u0dd2\u0db8 \u0da2\u0db1\u0dcf\u0db0\u0dd2\u0db4\u0dad\u0dd2 \u0d85\u0db4\u0dda\u0d9a\u0dca\u0dc2\u0d9a\u0dba\u0db1\u0dca \u0dc3\u0d82\u0d9b\u0dca\u200d\u0dba\u0dcf\u0dc0\u0d9a\u0dca \u0dad\u0dbb\u0d9c \u0d9a\u0dbb\u0db1\u0dca\u0db1\u0dda \u0db8\u0dd9\u0dc0\u0dbb\u0dba\u0dd2.",
    "\u0d86\u0dc3\u0db1\u0dca\u0db1 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dc0\u0dbd \u0d9a\u0dca\u200d\u0dbb\u0db8 \u0d9a\u0dca\u200d\u0dbb\u0db8\u0dba\u0dd9\u0db1\u0dca \u0d85\u0db4\u0dda\u0d9a\u0dca\u0dc2\u0d9a\u0dba\u0db1\u0dca \u0dc0\u0dd0\u0da9\u0dd2\u0dc0\u0dd3\u0db8, \u0db8\u0dd0\u0dad\u0dd2\u0dc0\u0dbb\u0dab\u0dba\u0dda \u0dc0\u0dd2\u0dba\u0daf\u0db8\u0dca \u0dc0\u0dd0\u0da9\u0dd2\u0d9a\u0dbb\u0db1\u0dca\u0db1\u0dda \u0daf \u0dba\u0db1\u0dca\u0db1 \u0db4\u0dd2\u0dc5\u0dd2\u0db6\u0db3\u0dc0 \u0db8\u0dda \u0dc0\u0db1 \u0dc0\u0dd2\u0da7 \u0dc3\u0db8\u0dcf\u0da2\u0dba\u0dda \u0d9a\u0dad\u0dcf\u0db6\u0dc4\u0d9a\u0dca \u0db8\u0dad\u0dd4\u0dc0 \u0dad\u0dd2\u0db6\u0dda.",
    "\u0db8\u0dd9\u0db8 \u0d85\u0db4\u0dda\u0d9a\u0dca\u0dc2\u0d9a\u0dba\u0db1\u0dca 39\u0da7 \u0db6\u0dde\u0daf\u0dca\u0db0 \u0db7\u0dd2\u0d9a\u0dca\u0dc2\u0dd6\u0db1\u0dca\u0dc0\u0dc4\u0db1\u0dca\u0dc3\u0dda\u0dbd\u0dcf \u0daf\u0dd9\u0daf\u0dd9\u0db1\u0dd9\u0d9a\u0dd4 \u0daf \u0d87\u0dad\u0dd4\u0dc5\u0dad\u0dca \u0dc0\u0db1 \u0d85\u0dad\u0dbb, \u0d91\u0d9a\u0daf\u0dd4 \u0d9a\u0dcf\u0db1\u0dca\u0dad\u0dcf\u0dc0\u0d9a\u0dca \u0dc4\u0ddd \u0d87\u0dad\u0dd4\u0dc5\u0dad\u0dca \u0db1\u0ddc\u0dc0\u0dd3\u0db8 \u0dc0\u0dd2\u0dc1\u0dda\u0dc2\u0dad\u0dca\u0dc0\u0dba\u0d9a\u0dd2.",
    "\u0d91\u0d82\u0d9c\u0dbd\u0db1\u0dca\u0dad - \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf \u0da7\u0dd9\u0dc3\u0dca\u0da7\u0dca \u0dad\u0dbb\u0d9c \u0d89\u0dad\u0dd2\u0dc4\u0dcf\u0dc3\u0dba\u0dda \u0d85\u0db8\u0dad\u0d9a \u0db1\u0ddc\u0dc0\u0db1 \u0dc3\u0dd2\u0daf\u0dd4\u0dc0\u0dd3\u0db8\u0dca 5\u0d9a\u0dca",
    "\u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dab\u0dba\u0dd9\u0db1\u0dca \u0daf\u0dd2\u0db1\u0db1 \u0d85\u0dbd\u0dd4\u0dad\u0dca \u0da2\u0db1\u0db4\u0dad\u0dd2\u0da7 \u0db8\u0dda \u0d85\u0db7\u0dd2\u0dba\u0ddd\u0d9c \u0daf\u0dd2\u0db1\u0db1\u0dca\u0db1 \u0dc4\u0dd0\u0d9a\u0dd2 \u0dc0\u0dd9\u0dba\u0dd2 \u0daf?"
  ]
}