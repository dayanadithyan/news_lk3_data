{
  "newspaper_id": "virakesarilk",
  "url": "https://www.virakesari.lk/article/186510",
  "time_ut": 1718837700.0,
  "original_lang": "ta",
  "original_title": "\u201c\u0b95\u0ba8\u0bcd\u0ba4\u0bc1\u0b95\u0bb0 \u0ba4\u0b9a\u0b95\u0baf\u201d \u0bb5\u0bbf\u0ba9\u0bcd \u0b95\u0bc0\u0bb4\u0bcd 9,622 \u0bae\u0bbf\u0bb2\u0bcd\u0bb2\u0bbf\u0baf\u0ba9\u0bcd \u0bb0\u0bc2\u0baa\u0bbe \u0b9a\u0bc6\u0bb2\u0bb5\u0bbf\u0bb2\u0bcd 97 \u0baa\u0bbf\u0bb0\u0ba4\u0bc7\u0b9a \u0b9a\u0bc6\u0baf\u0bb2\u0b95\u0baa\u0bcd \u0baa\u0bbf\u0bb0\u0bbf\u0bb5\u0bc1\u0b95\u0bb3\u0bbf\u0bb2\u0bcd 14,088 \u0bb5\u0bc7\u0bb2\u0bc8\u0ba4\u0bcd \u0ba4\u0bbf\u0b9f\u0bcd\u0b9f\u0b99\u0bcd\u0b95\u0bb3\u0bcd",
  "original_body_lines": [
    "\u0baf\u0bc1\u0ba4\u0bcd\u0ba4\u0ba4\u0bcd\u0ba4\u0bbf\u0ba9\u0bbe\u0bb2\u0bcd \u0b87\u0b9f\u0bae\u0bcd\u0baa\u0bc6\u0baf\u0bb0\u0bcd\u0ba8\u0bcd\u0ba4 \u0bae\u0b95\u0bcd\u0b95\u0bb3\u0bbf\u0ba9\u0bcd \u0bb5\u0bc0\u0b9f\u0bcd\u0b9f\u0bc1\u0ba4\u0bcd \u0ba4\u0bc7\u0bb5\u0bc8\u0b95\u0bb3\u0bbf\u0bb2\u0bcd 89% \u0b90 2023 \u0b87\u0bb1\u0bc1\u0ba4\u0bbf\u0baf\u0bbf\u0bb2\u0bcd \u0baa\u0bc2\u0bb0\u0bcd\u0ba4\u0bcd\u0ba4\u0bbf \u0b9a\u0bc6\u0baf\u0bcd\u0baf\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba4\u0bc1. - \u0ba8\u0b95\u0bb0 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0bae\u0bb1\u0bcd\u0bb1\u0bc1\u0bae\u0bcd \u0bb5\u0bc0\u0b9f\u0bae\u0bc8\u0baa\u0bcd\u0baa\u0bc1 \u0b85\u0bae\u0bc8\u0b9a\u0bcd\u0b9a\u0bbf\u0ba9\u0bcd \u0b9a\u0bc6\u0baf\u0bb2\u0bbe\u0bb3\u0bb0\u0bcd \u0b9f\u0baa\u0bbf\u0bb3\u0bcd\u0baf\u0bc2. \u0b8e\u0bb8\u0bcd \u0b9a\u0ba4\u0bcd\u0baf\u0bbe\u0ba9\u0ba8\u0bcd\u0ba4",
    "\u0b95\u0b9f\u0ba8\u0bcd\u0ba4 \u0b85\u0bb0\u0b9a\u0bbe\u0b99\u0bcd\u0b95\u0b99\u0bcd\u0b95\u0bb3\u0bbe\u0bb2\u0bcd \u0baa\u0bc2\u0bb0\u0bcd\u0ba4\u0bcd\u0ba4\u0bbf \u0b9a\u0bc6\u0baf\u0bcd\u0baf\u0baa\u0bcd\u0baa\u0b9f\u0bbe\u0bae\u0bb2\u0bcd \u0b87\u0bb0\u0bc1\u0ba8\u0bcd\u0ba4 \u0b85\u0ba9\u0bc8\u0ba4\u0bcd\u0ba4\u0bc1 \u0bb5\u0bc0\u0b9f\u0bcd\u0b9f\u0bc1\u0ba4\u0bcd \u0ba4\u0bbf\u0b9f\u0bcd\u0b9f\u0b99\u0bcd\u0b95\u0bb3\u0bbf\u0ba9\u0bcd \u0baa\u0ba3\u0bbf\u0b95\u0bb3\u0bc1\u0bae\u0bcd \u0b89\u0b9f\u0ba9\u0b9f\u0bbf\u0baf\u0bbe\u0b95 \u0bae\u0bc1\u0b9f\u0bbf\u0b95\u0bcd\u0b95\u0baa\u0bcd\u0baa\u0b9f\u0bc1\u0bae\u0bcd - \u0ba4\u0bc7\u0b9a\u0bbf\u0baf \u0bb5\u0bc0\u0b9f\u0bae\u0bc8\u0baa\u0bcd\u0baa\u0bc1 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0b85\u0ba4\u0bbf\u0b95\u0bbe\u0bb0 \u0b9a\u0baa\u0bc8\u0baf\u0bbf\u0ba9\u0bcd \u0ba4\u0bb2\u0bc8\u0bb5\u0bb0\u0bcd \u0bb0\u0b9c\u0bc0\u0bb5\u0bcd \u0b9a\u0bc2\u0bb0\u0bbf\u0baf\u0bbe\u0bb0\u0bbe\u0b9a\u0bcd\u0b9a\u0bbf",
    "\u0ba4\u0bbf\u0b9f\u0bcd\u0b9f\u0bae\u0bbf\u0b9f\u0bb2\u0bcd \u0bae\u0bb1\u0bcd\u0bb1\u0bc1\u0bae\u0bcd \u0bae\u0bc1\u0ba4\u0bb2\u0bc0\u0b9f\u0bcd\u0b9f\u0bc1 \u0b85\u0ba9\u0bc1\u0bae\u0ba4\u0bbf\u0baf\u0bc8 \u0ba4\u0bc1\u0bb0\u0bbf\u0ba4\u0baa\u0bcd\u0baa\u0b9f\u0bc1\u0ba4\u0bcd\u0ba4 ONE STOP UNIT \u0b86\u0bb0\u0bae\u0bcd\u0baa\u0bbf\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba4\u0bc1 - \u0ba8\u0b95\u0bb0 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0b85\u0ba4\u0bbf\u0b95\u0bbe\u0bb0 \u0b9a\u0baa\u0bc8\u0baf\u0bbf\u0ba9\u0bcd \u0ba4\u0bb2\u0bc8\u0bb5\u0bb0\u0bcd \u0ba8\u0bbf\u0bae\u0bc7\u0bb7\u0bcd \u0bb9\u0bc7\u0bb0\u0ba4\u0bcd",
    "\u0b92\u0baa\u0bcd\u0baa\u0ba8\u0bcd\u0ba4\u0ba4\u0bbe\u0bb0\u0bb0\u0bcd\u0b95\u0bb3\u0bc1\u0b95\u0bcd\u0b95\u0bc1 \u0bb5\u0bb4\u0b99\u0bcd\u0b95\u0baa\u0bcd\u0baa\u0b9f\u0bb5\u0bc7\u0ba3\u0bcd\u0b9f\u0bbf\u0baf\u0bbf\u0bb0\u0bc1\u0ba8\u0bcd\u0ba4 200 \u0baa\u0bbf\u0bb2\u0bcd\u0bb2\u0bbf\u0baf\u0ba9\u0bcd \u0bb0\u0bc2\u0baa\u0bbe\u0bb5\u0bc1\u0b95\u0bcd\u0b95\u0bc1\u0bae\u0bcd \u0b85\u0ba4\u0bbf\u0b95\u0bae\u0bbe\u0ba9 \u0ba8\u0bbf\u0ba4\u0bbf \u0b9a\u0bc6\u0bb2\u0bc1\u0ba4\u0bcd\u0ba4\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba4\u0bc1 - \u0ba8\u0bbf\u0bb0\u0bcd\u0bae\u0bbe\u0ba3\u0b95\u0bcd \u0b95\u0bc8\u0ba4\u0bcd\u0ba4\u0bca\u0bb4\u0bbf\u0bb2\u0bcd \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0b85\u0ba4\u0bbf\u0b95\u0bbe\u0bb0 \u0b9a\u0baa\u0bc8\u0baf\u0bbf\u0ba9\u0bcd \u0ba4\u0bb2\u0bc8\u0bb5\u0bb0\u0bcd \u0b86\u0bb0\u0bcd. \u0b8e\u0b9a\u0bcd \u0bb0\u0bc1\u0bb5\u0bbf\u0ba9\u0bbf\u0bb8\u0bcd",
    "\u201c\u0b95\u0ba8\u0bcd\u0ba4\u0bc1\u0b95\u0bb0 \u0ba4\u0b9a\u0b95\u0baf\u201d \u0baa\u0ba4\u0bcd\u0ba4\u0bc1 \u0b9a\u0bbf\u0bb1\u0baa\u0bcd\u0baa\u0bc1 \u0b92\u0bb0\u0bc1\u0b99\u0bcd\u0b95\u0bbf\u0ba3\u0bc8\u0ba8\u0bcd\u0ba4 \u0b95\u0bbf\u0bb0\u0bbe\u0bae\u0bbf\u0baf \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf\u0ba4\u0bcd \u0ba4\u0bbf\u0b9f\u0bcd\u0b9f\u0ba4\u0bcd\u0ba4\u0bbf\u0ba9\u0bcd \u0b95\u0bc0\u0bb4\u0bcd 97 \u0baa\u0bbf\u0bb0\u0ba4\u0bc7\u0b9a \u0b9a\u0bc6\u0baf\u0bb2\u0b95\u0b99\u0bcd\u0b95\u0bb3\u0bbf\u0bb2\u0bcd 14,088 \u0bb5\u0bc7\u0bb2\u0bc8\u0ba4\u0bcd\u0ba4\u0bbf\u0b9f\u0bcd\u0b9f\u0b99\u0bcd\u0b95\u0bb3\u0bcd \u0ba4\u0bca\u0b9f\u0b99\u0bcd\u0b95\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba4\u0bbe\u0b95\u0bb5\u0bc1\u0bae\u0bcd, \u0b85\u0ba4\u0bb1\u0bcd\u0b95\u0bbe\u0b95 \u0b87\u0bb5\u0bcd\u0bb5\u0bb0\u0bc1\u0b9f\u0bae\u0bcd 9,622 \u0bae\u0bbf\u0bb2\u0bcd\u0bb2\u0bbf\u0baf\u0ba9\u0bcd \u0bb0\u0bc2\u0baa\u0bbe \u0ba8\u0bbf\u0ba4\u0bbf \u0b92\u0ba4\u0bc1\u0b95\u0bcd\u0b95\u0bc0\u0b9f\u0bc1\u0b95\u0bb3\u0bcd \u0b9a\u0bc6\u0baf\u0bcd\u0baf\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba4\u0bbe\u0b95\u0bb5\u0bc1\u0bae\u0bcd \u0ba8\u0b95\u0bb0 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0bae\u0bb1\u0bcd\u0bb1\u0bc1\u0bae\u0bcd \u0bb5\u0bc0\u0b9f\u0bae\u0bc8\u0baa\u0bcd\u0baa\u0bc1 \u0b85\u0bae\u0bc8\u0b9a\u0bcd\u0b9a\u0bbf\u0ba9\u0bcd \u0b9a\u0bc6\u0baf\u0bb2\u0bbe\u0bb3\u0bb0\u0bcd \u0b9f\u0baa\u0bbf\u0bb3\u0bcd\u0baf\u0bc2. \u0b8e\u0bb8\u0bcd \u0b9a\u0ba4\u0bcd\u0baf\u0bbe\u0ba9\u0ba8\u0bcd\u0ba4 \u0ba4\u0bc6\u0bb0\u0bbf\u0bb5\u0bbf\u0ba4\u0bcd\u0ba4\u0bbe\u0bb0\u0bcd.",
    "\u0bae\u0bc7\u0bb2\u0bc1\u0bae\u0bcd, \u0baf\u0bc1\u0ba4\u0bcd\u0ba4\u0ba4\u0bcd\u0ba4\u0bbf\u0ba9\u0bbe\u0bb2\u0bcd \u0b87\u0b9f\u0bae\u0bcd\u0baa\u0bc6\u0baf\u0bb0\u0bcd\u0ba8\u0bcd\u0ba4 \u0bae\u0b95\u0bcd\u0b95\u0bb3\u0bbf\u0ba9\u0bcd \u0bb5\u0bc0\u0b9f\u0bcd\u0b9f\u0bc1\u0ba4\u0bcd \u0ba4\u0bc7\u0bb5\u0bc8\u0b95\u0bb3\u0bbf\u0bb2\u0bcd 89 \u0bb5\u0bc0\u0ba4\u0bae\u0bbe\u0ba9\u0bb5\u0bc8 2023 \u0b87\u0bb1\u0bc1\u0ba4\u0bbf\u0b95\u0bcd\u0b95\u0bc1\u0bb3\u0bcd \u0baa\u0bc2\u0bb0\u0bcd\u0ba4\u0bcd\u0ba4\u0bbf \u0b9a\u0bc6\u0baf\u0bcd\u0baf\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba4\u0bc1\u0b9f\u0ba9\u0bcd, \u0bae\u0bca\u0ba4\u0bcd\u0ba4\u0bae\u0bbe\u0ba9 \u0bae\u0bc0\u0bb3\u0bcd\u0b95\u0bc1\u0b9f\u0bbf\u0baf\u0bc7\u0bb1\u0bcd\u0bb1 \u0bb5\u0bc7\u0bb2\u0bc8\u0ba4\u0bcd\u0ba4\u0bbf\u0b9f\u0bcd\u0b9f\u0ba4\u0bcd\u0ba4\u0bbf\u0bb2\u0bcd \u0b87\u0ba4\u0bc1\u0bb5\u0bb0\u0bc8 275,127 \u0b95\u0bc1\u0b9f\u0bc1\u0bae\u0bcd\u0baa\u0b99\u0bcd\u0b95\u0bb3\u0bcd \u0bae\u0bc0\u0bb3\u0bcd\u0b95\u0bc1\u0b9f\u0bbf\u0baf\u0bc7\u0bb1\u0bcd\u0bb1\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba4\u0bbe\u0b95\u0bb5\u0bc1\u0bae\u0bcd \u0b85\u0bb5\u0bb0\u0bcd \u0b95\u0bc1\u0bb1\u0bbf\u0baa\u0bcd\u0baa\u0bbf\u0b9f\u0bcd\u0b9f\u0bbe\u0bb0\u0bcd.",
    "\u0b9c\u0ba9\u0bbe\u0ba4\u0bbf\u0baa\u0ba4\u0bbf \u0b8a\u0b9f\u0b95 \u0bae\u0bc8\u0baf\u0ba4\u0bcd\u0ba4\u0bbf\u0bb2\u0bcd \u0b87\u0ba9\u0bcd\u0bb1\u0bc1 (19) \u0ba8\u0b9f\u0bc8\u0baa\u0bc6\u0bb1\u0bcd\u0bb1 \u0b8a\u0b9f\u0b95\u0bb5\u0bbf\u0baf\u0bb2\u0bbe\u0bb3\u0bb0\u0bcd \u0b9a\u0ba8\u0bcd\u0ba4\u0bbf\u0baa\u0bcd\u0baa\u0bbf\u0bb2\u0bc7\u0baf\u0bc7 \u0ba8\u0b95\u0bb0 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0bae\u0bb1\u0bcd\u0bb1\u0bc1\u0bae\u0bcd \u0bb5\u0bc0\u0b9f\u0bae\u0bc8\u0baa\u0bcd\u0baa\u0bc1 \u0b85\u0bae\u0bc8\u0b9a\u0bcd\u0b9a\u0bbf\u0ba9\u0bcd \u0b9a\u0bc6\u0baf\u0bb2\u0bbe\u0bb3\u0bb0\u0bcd \u0b9f\u0baa\u0bbf\u0bb3\u0bcd\u0baf\u0bc2. \u0b8e\u0bb8\u0bcd.\u0b9a\u0ba4\u0bcd\u0ba4\u0bbf\u0baf\u0bbe\u0ba9\u0ba8\u0bcd\u0ba4 \u0b87\u0bb5\u0bcd\u0bb5\u0bbe\u0bb1\u0bc1 \u0b95\u0bc1\u0bb1\u0bbf\u0baa\u0bcd\u0baa\u0bbf\u0b9f\u0bcd\u0b9f\u0bbe\u0bb0\u0bcd.",
    "\u0b87\u0b99\u0bcd\u0b95\u0bc1 \u0bae\u0bc7\u0bb2\u0bc1\u0bae\u0bcd \u0b95\u0bb0\u0bc1\u0ba4\u0bcd\u0ba4\u0bc1\u0ba4\u0bcd \u0ba4\u0bc6\u0bb0\u0bbf\u0bb5\u0bbf\u0ba4\u0bcd\u0ba4 \u0ba8\u0b95\u0bb0 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0bae\u0bb1\u0bcd\u0bb1\u0bc1\u0bae\u0bcd \u0bb5\u0bc0\u0b9f\u0bae\u0bc8\u0baa\u0bcd\u0baa\u0bc1 \u0b85\u0bae\u0bc8\u0b9a\u0bcd\u0b9a\u0bbf\u0ba9\u0bcd \u0b9a\u0bc6\u0baf\u0bb2\u0bbe\u0bb3\u0bb0\u0bcd \u0b9f\u0baa\u0bbf\u0bb3\u0bcd\u0baf\u0bc2. \u0b8e\u0bb8\u0bcd.\u0b9a\u0ba4\u0bcd\u0ba4\u0bbf\u0baf\u0bbe\u0ba9\u0ba8\u0bcd\u0ba4,",
    "''\u0ba8\u0b95\u0bb0 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0bae\u0bb1\u0bcd\u0bb1\u0bc1\u0bae\u0bcd \u0bb5\u0bc0\u0b9f\u0bae\u0bc8\u0baa\u0bcd\u0baa\u0bc1 \u0b85\u0bae\u0bc8\u0b9a\u0bcd\u0b9a\u0bbf\u0ba9\u0bcd \u0bae\u0bc1\u0b95\u0bcd\u0b95\u0bbf\u0baf \u0ba4\u0bc1\u0bb1\u0bc8\u0b95\u0bb3\u0bcd \u0ba8\u0b95\u0bb0 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf, \u0bb5\u0bc0\u0b9f\u0bae\u0bc8\u0baa\u0bcd\u0baa\u0bc1 \u0bae\u0bb1\u0bcd\u0bb1\u0bc1\u0bae\u0bcd \u0ba8\u0bbf\u0bb0\u0bcd\u0bae\u0bbe\u0ba3\u0baa\u0bcd \u0baa\u0ba3\u0bbf\u0b95\u0bb3\u0bcd \u0b86\u0b95\u0bc1\u0bae\u0bcd. 2023 \u0b86\u0bae\u0bcd \u0b86\u0ba3\u0bcd\u0b9f\u0bbf\u0ba9\u0bcd \u0b87\u0bb1\u0bc1\u0ba4\u0bbf\u0b95\u0bcd\u0b95\u0bc1\u0bb3\u0bcd, \u0baf\u0bc1\u0ba4\u0bcd\u0ba4\u0ba4\u0bcd\u0ba4\u0bbf\u0ba9\u0bbe\u0bb2\u0bcd \u0b87\u0b9f\u0bae\u0bcd\u0baa\u0bc6\u0baf\u0bb0\u0bcd\u0ba8\u0bcd\u0ba4\u0bb5\u0bb0\u0bcd\u0b95\u0bb3\u0bc1\u0b95\u0bcd\u0b95\u0bc1 151,662 \u0bb5\u0bc0\u0b9f\u0bc1\u0b95\u0bb3\u0bc8 \u0b8e\u0bae\u0ba4\u0bc1 \u0b85\u0bae\u0bc8\u0b9a\u0bcd\u0b9a\u0bc1 \u0ba8\u0bbf\u0bb0\u0bcd\u0bae\u0bbe\u0ba3\u0bbf\u0ba4\u0bcd\u0ba4\u0bc1\u0bb3\u0bcd\u0bb3\u0ba4\u0bc1.",
    "\u0b89\u0bb3\u0bcd\u0ba8\u0bbe\u0b9f\u0bcd\u0b9f\u0bc1 \u0ba8\u0bbf\u0ba4\u0bbf\u0b95\u0bcd\u0b95\u0bc1 \u0bae\u0bc7\u0bb2\u0ba4\u0bbf\u0b95\u0bae\u0bbe\u0b95, \u0b87\u0ba8\u0bcd\u0ba4\u0bbf\u0baf \u0b89\u0ba4\u0bb5\u0bbf\u0b95\u0bb3\u0bcd, \u0b89\u0bb3\u0bcd\u0ba8\u0bbe\u0b9f\u0bcd\u0b9f\u0bc1 \u0b85\u0bb0\u0b9a \u0b9a\u0bbe\u0bb0\u0bcd\u0baa\u0bb1\u0bcd\u0bb1 \u0ba8\u0bbf\u0bb1\u0bc1\u0bb5\u0ba9\u0b99\u0bcd\u0b95\u0bb3\u0bcd \u0bae\u0bb1\u0bcd\u0bb1\u0bc1\u0bae\u0bcd \u0b9a\u0bb0\u0bcd\u0bb5\u0ba4\u0bc7\u0b9a \u0b85\u0bb0\u0b9a \u0b9a\u0bbe\u0bb0\u0bcd\u0baa\u0bb1\u0bcd\u0bb1 \u0ba8\u0bbf\u0bb1\u0bc1\u0bb5\u0ba9\u0b99\u0bcd\u0b95\u0bb3\u0bbf\u0ba9\u0bcd \u0b86\u0ba4\u0bb0\u0bb5\u0bc1\u0b9f\u0ba9\u0bcd \u0b87\u0ba8\u0bcd\u0ba4 \u0bb5\u0bc0\u0b9f\u0bc1\u0b95\u0bb3\u0bcd \u0ba8\u0bbf\u0bb0\u0bcd\u0bae\u0bbe\u0ba3\u0bbf\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f\u0ba9. \u0b87\u0ba4\u0ba9\u0bcd\u0baa\u0b9f\u0bbf, \u0baf\u0bc1\u0ba4\u0bcd\u0ba4\u0ba4\u0bcd\u0ba4\u0bbf\u0ba9\u0bbe\u0bb2\u0bcd \u0b87\u0b9f\u0bae\u0bcd\u0baa\u0bc6\u0baf\u0bb0\u0bcd\u0ba8\u0bcd\u0ba4\u0bb5\u0bb0\u0bcd\u0b95\u0bb3\u0bbf\u0ba9\u0bcd \u0bb5\u0bc0\u0b9f\u0bcd\u0b9f\u0bc1\u0ba4\u0bcd \u0ba4\u0bc7\u0bb5\u0bc8\u0b95\u0bb3\u0bbf\u0bb2\u0bcd 89% \u0baa\u0bc2\u0bb0\u0bcd\u0ba4\u0bcd\u0ba4\u0bbf \u0b9a\u0bc6\u0baf\u0bcd\u0baf\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba9.",
    "\u0bae\u0bca\u0ba4\u0bcd\u0ba4\u0bae\u0bbe\u0ba9 \u0bae\u0bc0\u0bb3\u0bcd\u0b95\u0bc1\u0b9f\u0bbf\u0baf\u0bc7\u0bb1\u0bcd\u0bb1 \u0bb5\u0bc7\u0bb2\u0bc8\u0ba4\u0bcd\u0ba4\u0bbf\u0b9f\u0bcd\u0b9f\u0ba4\u0bcd\u0ba4\u0bbf\u0ba9\u0bcd\u0baa\u0b9f\u0bbf, \u0b87\u0ba4\u0bc1\u0bb5\u0bb0\u0bc8 \u0bae\u0bc0\u0bb3\u0bcd\u0b95\u0bc1\u0b9f\u0bbf\u0baf\u0bc7\u0bb1\u0bcd\u0bb1\u0baa\u0bcd\u0baa\u0b9f\u0bcd\u0b9f \u0b95\u0bc1\u0b9f\u0bc1\u0bae\u0bcd\u0baa\u0b99\u0bcd\u0b95\u0bb3\u0bbf\u0ba9\u0bcd \u0bae\u0bca\u0ba4\u0bcd\u0ba4 \u0b8e\u0ba3\u0bcd\u0ba3\u0bbf\u0b95\u0bcd\u0b95\u0bc8 275,127 \u0b86\u0b95\u0bc1\u0bae\u0bcd. \u0b9c\u0ba9\u0bbe\u0ba4\u0bbf\u0baa\u0ba4\u0bbf \u0bb0\u0ba3\u0bbf\u0bb2\u0bcd \u0bb5\u0bbf\u0b95\u0bcd\u0bb0\u0bae\u0b9a\u0bbf\u0b99\u0bcd\u0b95 \u0b87\u0ba8\u0bcd\u0ba4 \u0b86\u0ba3\u0bcd\u0b9f\u0bc1, \u0bae\u0bc0\u0bb3\u0bcd\u0b95\u0bc1\u0b9f\u0bbf\u0baf\u0bc7\u0bb1\u0bcd\u0bb1\u0ba4\u0bcd\u0ba4\u0bc8 \u0ba4\u0bc1\u0bb0\u0bbf\u0ba4\u0baa\u0bcd\u0baa\u0b9f\u0bc1\u0ba4\u0bcd\u0ba4\u0bc1\u0bb5\u0ba4\u0bb1\u0bcd\u0b95\u0bbe\u0b95 500 \u0bae\u0bbf\u0bb2\u0bcd\u0bb2\u0bbf\u0baf\u0ba9\u0bcd \u0bb0\u0bc2\u0baa\u0bbe\u0bb5\u0bc8 \u0b92\u0ba4\u0bc1\u0b95\u0bcd\u0b95\u0bbf\u0baf\u0bc1\u0bb3\u0bcd\u0bb3\u0bbe\u0bb0\u0bcd.",
    "\u0b87\u0ba8\u0bcd\u0ba4 \u0ba8\u0bbf\u0ba4\u0bbf \u0b92\u0ba4\u0bc1\u0b95\u0bcd\u0b95\u0bc0\u0b9f\u0bc1\u0b95\u0bb3\u0bc8\u0baa\u0bcd \u0baa\u0baf\u0ba9\u0bcd\u0baa\u0b9f\u0bc1\u0ba4\u0bcd\u0ba4\u0bbf \u0b87\u0ba8\u0bcd\u0ba4 \u0b86\u0ba3\u0bcd\u0b9f\u0bc1, \u0b87\u0b9f\u0bae\u0bcd\u0baa\u0bc6\u0baf\u0bb0\u0bcd\u0ba8\u0bcd\u0ba4 \u0b95\u0bc1\u0b9f\u0bc1\u0bae\u0bcd\u0baa\u0b99\u0bcd\u0b95\u0bb3\u0bc1\u0b95\u0bcd\u0b95\u0bc1 \u0b9a\u0bc1\u0ba4\u0bcd\u0ba4\u0bae\u0bbe\u0ba9 \u0b95\u0bc1\u0b9f\u0bbf\u0ba8\u0bc0\u0bb0\u0bcd \u0bae\u0bb1\u0bcd\u0bb1\u0bc1\u0bae\u0bcd \u0bb5\u0bc0\u0b9f\u0bc1\u0b95\u0bb3\u0bc1\u0b95\u0bcd\u0b95\u0bbe\u0ba9 \u0bae\u0bbf\u0ba9\u0bcd\u0b9a\u0bbe\u0bb0 \u0b87\u0ba3\u0bc8\u0baa\u0bcd\u0baa\u0bc1\u0b95\u0bb3\u0bcd \u0bb5\u0bb4\u0b99\u0bcd\u0b95\u0baa\u0bcd\u0baa\u0b9f\u0bc1\u0bae\u0bcd.",
    "\u0b95\u0bc1\u0bb1\u0bbf\u0baa\u0bcd\u0baa\u0bbe\u0b95 \u0bb5\u0b9f\u0b95\u0bcd\u0b95\u0bc1 \u0bae\u0bb1\u0bcd\u0bb1\u0bc1\u0bae\u0bcd \u0b95\u0bbf\u0bb4\u0b95\u0bcd\u0b95\u0bc1 \u0bae\u0bbe\u0b95\u0bbe\u0ba3\u0b99\u0bcd\u0b95\u0bb3\u0bbf\u0bb2\u0bcd \u0b9a\u0bbf\u0bb1\u0bc1\u0ba8\u0bc0\u0bb0\u0b95 \u0ba8\u0bcb\u0baf\u0bbf\u0ba9\u0bcd \u0ba8\u0bbf\u0bb2\u0bc8\u0bae\u0bc8\u0baf\u0bc8\u0b95\u0bcd \u0b95\u0bb0\u0bc1\u0ba4\u0bcd\u0ba4\u0bbf\u0bb2\u0bcd \u0b95\u0bca\u0ba3\u0bcd\u0b9f\u0bc1 50 \u0ba8\u0ba9\u0bcb \u0ba8\u0bc0\u0bb0\u0bcd \u0b9a\u0bc1\u0ba4\u0bcd\u0ba4\u0bbf\u0b95\u0bb0\u0bbf\u0baa\u0bcd\u0baa\u0bc1 \u0baa\u0bbf\u0bb0\u0bbf\u0bb5\u0bc1\u0b95\u0bb3\u0bcd \u0ba8\u0bbf\u0bb0\u0bcd\u0bae\u0bbe\u0ba3\u0bbf\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f\u0bc1 \u0bb5\u0bb0\u0bc1\u0b95\u0bbf\u0ba9\u0bcd\u0bb1\u0ba9. \u0bae\u0bc7\u0bb2\u0bc1\u0bae\u0bcd, \u0ba8\u0bbe\u0b9f\u0bcd\u0b9f\u0bc8 \u0b95\u0ba3\u0bcd\u0ba3\u0bbf\u0bb5\u0bc6\u0b9f\u0bbf\u0b95\u0bb3\u0bcd \u0b87\u0bb2\u0bcd\u0bb2\u0bbe\u0ba4 \u0ba8\u0bbe\u0b9f\u0bbe\u0b95 \u0bae\u0bbe\u0bb1\u0bcd\u0bb1\u0bc1\u0bae\u0bcd \u0baa\u0bca\u0bb1\u0bc1\u0baa\u0bcd\u0baa\u0bc1, \u0ba8\u0b95\u0bb0 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0bae\u0bb1\u0bcd\u0bb1\u0bc1\u0bae\u0bcd \u0bb5\u0bc0\u0b9f\u0bae\u0bc8\u0baa\u0bcd\u0baa\u0bc1 \u0b85\u0bae\u0bc8\u0b9a\u0bcd\u0b9a\u0bc1\u0b95\u0bcd\u0b95\u0bc7 \u0b89\u0bb3\u0bcd\u0bb3\u0ba4\u0bc1.",
    "23 \u0bae\u0bbe\u0bb0\u0bcd\u0b9a\u0bcd 2028 \u0b86\u0bae\u0bcd \u0b86\u0ba3\u0bcd\u0b9f\u0bc1\u0b95\u0bcd\u0b95\u0bc1\u0bb3\u0bcd, \u0b87\u0bb2\u0b99\u0bcd\u0b95\u0bc8\u0baf\u0bc8 \u0b95\u0ba3\u0bcd\u0ba3\u0bbf\u0bb5\u0bc6\u0b9f\u0bbf\u0b95\u0bb3\u0bcd \u0b87\u0bb2\u0bcd\u0bb2\u0bbe\u0ba4 \u0ba8\u0bbe\u0b9f\u0bbe\u0b95 \u0bae\u0bbe\u0bb1\u0bcd\u0bb1 \u0b85\u0bb0\u0b9a\u0bbe\u0b99\u0bcd\u0b95\u0bae\u0bcd \u0b8e\u0ba4\u0bbf\u0bb0\u0bcd\u0baa\u0bbe\u0bb0\u0bcd\u0b95\u0bcd\u0b95\u0bbf\u0bb1\u0ba4\u0bc1. \u0b87\u0ba4\u0ba9\u0bcd\u0baa\u0b9f\u0bbf, \u0bb5\u0b9f\u0b95\u0bcd\u0b95\u0bc1 \u0bae\u0bb1\u0bcd\u0bb1\u0bc1\u0bae\u0bcd \u0b95\u0bbf\u0bb4\u0b95\u0bcd\u0b95\u0bbf\u0bb2\u0bcd 131,969 \u0b9a\u0ba4\u0bc1\u0bb0 \u0b95\u0bbf\u0bb2\u0bcb\u0bae\u0bc0\u0bb1\u0bcd\u0bb1\u0bb0\u0bcd \u0ba8\u0bbf\u0bb2\u0b95\u0bcd\u0b95\u0ba3\u0bcd\u0ba3\u0bbf\u0bb5\u0bc6\u0b9f\u0bbf\u0b95\u0bb3\u0bcd \u0b85\u0b95\u0bb1\u0bcd\u0bb1\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba4\u0bc1\u0b9f\u0ba9\u0bcd, 25.09 \u0b9a\u0ba4\u0bc1\u0bb0 \u0b95\u0bbf\u0bb2\u0bcb\u0bae\u0bc0\u0bb1\u0bcd\u0bb1\u0bb0\u0bcd \u0ba8\u0bbf\u0bb2\u0b95\u0bcd\u0b95\u0ba3\u0bcd\u0ba3\u0bbf\u0bb5\u0bc6\u0b9f\u0bbf\u0b95\u0bb3\u0bc7 \u0b85\u0b95\u0bb1\u0bcd\u0bb1\u0baa\u0bcd\u0baa\u0b9f\u0bb5\u0bc7\u0ba3\u0bcd\u0b9f\u0bbf \u0b89\u0bb3\u0bcd\u0bb3\u0ba9. \u0b85\u0ba4\u0bb1\u0bcd\u0b95\u0bbe\u0b95 \u0b87\u0ba8\u0bcd\u0ba4 \u0bb5\u0bb0\u0bc1\u0b9f\u0bae\u0bcd 50 \u0bae\u0bbf\u0bb2\u0bcd\u0bb2\u0bbf\u0baf\u0ba9\u0bcd \u0bb0\u0bc2\u0baa\u0bbe \u0b92\u0ba4\u0bc1\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba4\u0bc1.",
    "\u0b87\u0ba4\u0bb1\u0bcd\u0b95\u0bc1 \u0bae\u0bc7\u0bb2\u0ba4\u0bbf\u0b95\u0bae\u0bbe\u0b95, \u0baa\u0bb2 \u0b9a\u0bbf\u0bb1\u0baa\u0bcd\u0baa\u0bc1\u0ba4\u0bcd \u0ba4\u0bbf\u0b9f\u0bcd\u0b9f\u0b99\u0bcd\u0b95\u0bb3\u0bcd \u0ba8\u0bae\u0ba4\u0bc1 \u0b85\u0bae\u0bc8\u0b9a\u0bcd\u0b9a\u0bbf\u0ba9\u0bcd \u0b95\u0bc0\u0bb4\u0bcd \u0b87\u0baf\u0b99\u0bcd\u0b95\u0bbf \u0bb5\u0bb0\u0bc1\u0b95\u0bbf\u0ba9\u0bcd\u0bb1\u0ba9. \u0bae\u0bc7\u0bb2\u0bcd \u0bae\u0bbe\u0b95\u0bbe\u0ba3 \u0baa\u0bc6\u0bb0\u0bc1\u0ba8\u0b95\u0bb0 \u0baa\u0bbf\u0bb0\u0ba4\u0bbe\u0ba9 \u0ba4\u0bbf\u0b9f\u0bcd\u0b9f\u0bae\u0bcd, \u0b95\u0bbf\u0bb4\u0b95\u0bcd\u0b95\u0bc1 \u0bae\u0bbe\u0b95\u0bbe\u0ba3 \u0bae\u0bc2\u0bb2\u0bcb\u0baa\u0bbe\u0baf \u0b9a\u0bc1\u0bb1\u0bcd\u0bb1\u0bc1\u0bb2\u0bbe \u0bb5\u0bb2\u0baf \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf\u0b95\u0bcd\u0b95\u0bbe\u0ba9 \u0baa\u0bbf\u0bb0\u0ba4\u0bbe\u0ba9 \u0ba4\u0bbf\u0b9f\u0bcd\u0b9f\u0bae\u0bcd, \u0bb9\u0bae\u0bcd\u0baa\u0bbe\u0ba8\u0bcd\u0ba4\u0bcb\u0b9f\u0bcd\u0b9f\u0bc8 \u0bae\u0bbe\u0bb5\u0b9f\u0bcd\u0b9f\u0ba4\u0bcd\u0ba4\u0bbf\u0ba9\u0bcd \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0bae\u0bb1\u0bcd\u0bb1\u0bc1\u0bae\u0bcd \u0baa\u0bbf\u0bb0\u0ba4\u0bbe\u0ba9 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf\u0ba4\u0bcd \u0ba4\u0bbf\u0b9f\u0bcd\u0b9f\u0ba4\u0bcd\u0ba4\u0bc8 \u0ba4\u0baf\u0bbe\u0bb0\u0bbf\u0ba4\u0bcd\u0ba4\u0bb2\u0bcd, \u0ba8\u0bbf\u0bb2\u0bc8\u0baa\u0bc7\u0bb1\u0bbe\u0ba9 \u0b9a\u0bc1\u0bb1\u0bcd\u0bb1\u0bc1\u0bb2\u0bbe \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0ba8\u0b95\u0bb0 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf\u0ba4\u0bcd \u0ba4\u0bbf\u0b9f\u0bcd\u0b9f\u0bae\u0bcd, \u0b95\u0bca\u0bb4\u0bc1\u0bae\u0bcd\u0baa\u0bc1 \u0ba8\u0b95\u0bb0 \u0baa\u0bc1\u0ba4\u0bcd\u0ba4\u0bc1\u0baf\u0bbf\u0bb0\u0bcd \u0ba4\u0bbf\u0b9f\u0bcd\u0b9f\u0ba4\u0bcd\u0ba4\u0bc8 \u0ba8\u0b9f\u0bc8\u0bae\u0bc1\u0bb1\u0bc8\u0baa\u0bcd\u0baa\u0b9f\u0bc1\u0ba4\u0bcd\u0ba4\u0bc1\u0bb5\u0ba4\u0bb1\u0bcd\u0b95\u0bc1 \u0b86\u0ba4\u0bb0\u0bb5\u0bb3\u0bbf\u0b95\u0bcd\u0b95\u0bc1\u0bae\u0bcd \u0ba4\u0bbf\u0b9f\u0bcd\u0b9f\u0bae\u0bcd \u0bae\u0bb1\u0bcd\u0bb1\u0bc1\u0bae\u0bcd \u0b85\u0ba9\u0bc1\u0bb0\u0bbe\u0ba4\u0baa\u0bc1\u0bb0 \u0b92\u0bb0\u0bc1\u0b99\u0bcd\u0b95\u0bbf\u0ba3\u0bc8\u0ba8\u0bcd\u0ba4 \u0ba8\u0b95\u0bb0 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf\u0ba4\u0bcd \u0ba4\u0bbf\u0b9f\u0bcd\u0b9f\u0bae\u0bcd \u0b86\u0b95\u0bbf\u0baf\u0bb5\u0bc8 \u0b87\u0ba4\u0bcd\u0ba4\u0bbf\u0b9f\u0bcd\u0b9f\u0b99\u0bcd\u0b95\u0bb3\u0bbf\u0bb2\u0bcd \u0b85\u0b9f\u0b99\u0bcd\u0b95\u0bc1\u0bae\u0bcd.",
    "\u0bae\u0bc7\u0bb2\u0bc1\u0bae\u0bcd, \u0ba8\u0b95\u0bb0 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0bae\u0bb1\u0bcd\u0bb1\u0bc1\u0bae\u0bcd \u0bb5\u0bc0\u0b9f\u0bae\u0bc8\u0baa\u0bcd\u0baa\u0bc1 \u0b85\u0bae\u0bc8\u0b9a\u0bcd\u0b9a\u0bbf\u0ba9\u0bcd \u0b95\u0bc0\u0bb4\u0bcd \u0b95\u0bca\u0bb4\u0bc1\u0bae\u0bcd\u0baa\u0bc1 \u0ba4\u0bbf\u0ba3\u0bcd\u0bae\u0b95\u0bcd\u0b95\u0bb4\u0bbf\u0bb5\u0bc1 \u0bae\u0bc1\u0b95\u0bbe\u0bae\u0bc8\u0ba4\u0bcd\u0ba4\u0bc1\u0bb5 \u0ba4\u0bbf\u0b9f\u0bcd\u0b9f\u0bae\u0bcd \u0ba8\u0b9f\u0bc8\u0bae\u0bc1\u0bb1\u0bc8\u0baa\u0bcd\u0baa\u0b9f\u0bc1\u0ba4\u0bcd\u0ba4\u0baa\u0bcd\u0baa\u0b9f\u0bcd\u0b9f\u0bc1 \u0bb5\u0bb0\u0bc1\u0b95\u0bbf\u0ba9\u0bcd\u0bb1\u0ba4\u0bc1.",
    "\u0b87\u0bb5\u0bb1\u0bcd\u0bb1\u0bbf\u0bb2\u0bcd, \u0b9c\u0ba9\u0bbe\u0ba4\u0bbf\u0baa\u0ba4\u0bbf\u0baf\u0bbf\u0ba9\u0bcd \u0bb5\u0bbf\u0b9a\u0bc7\u0b9f \u0b95\u0bb5\u0ba9\u0ba4\u0bcd\u0ba4\u0bc8\u0baa\u0bcd \u0baa\u0bc6\u0bb1\u0bcd\u0bb1 \u201c\u0b95\u0ba8\u0bcd\u0ba4\u0bc1\u0b95\u0bb0 \u0ba4\u0b9a\u0b95\u0baf\u201d \u0bb5\u0bbf\u0b9a\u0bc7\u0b9f \u0b92\u0bb0\u0bc1\u0b99\u0bcd\u0b95\u0bbf\u0ba3\u0bc8\u0ba8\u0bcd\u0ba4 \u0b95\u0bbf\u0bb0\u0bbe\u0bae \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0bb5\u0bc7\u0bb2\u0bc8\u0ba4\u0bcd \u0ba4\u0bbf\u0b9f\u0bcd\u0b9f\u0ba4\u0bcd\u0ba4\u0bbf\u0bb1\u0bcd\u0b95\u0bbe\u0b95 \u0b87\u0bb5\u0bcd\u0bb5\u0bb0\u0bc1\u0b9f\u0bae\u0bcd \u0baa\u0ba4\u0bcd\u0ba4\u0bbe\u0baf\u0bbf\u0bb0\u0bae\u0bcd \u0bae\u0bbf\u0bb2\u0bcd\u0bb2\u0bbf\u0baf\u0ba9\u0bcd \u0bb0\u0bc2\u0baa\u0bbe \u0b92\u0ba4\u0bc1\u0b95\u0bcd\u0b95\u0bc0\u0b9f\u0bc1 \u0b9a\u0bc6\u0baf\u0bcd\u0baf\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba4\u0bc1.",
    "\u0b87\u0ba4\u0ba9\u0bcd \u0bae\u0bc2\u0bb2\u0bae\u0bcd, 97 \u0baa\u0bbf\u0bb0\u0ba4\u0bc7\u0b9a \u0b9a\u0bc6\u0baf\u0bb2\u0b95\u0baa\u0bcd \u0baa\u0bbf\u0bb0\u0bbf\u0bb5\u0bc1\u0b95\u0bb3\u0bbf\u0bb2\u0bcd 14,088 \u0bb5\u0bc7\u0bb2\u0bc8\u0ba4\u0bcd \u0ba4\u0bbf\u0b9f\u0bcd\u0b9f\u0b99\u0bcd\u0b95\u0bb3\u0bcd \u0b86\u0bb0\u0bae\u0bcd\u0baa\u0bbf\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba4\u0bc1\u0b9f\u0ba9\u0bcd, \u0b87\u0ba4\u0bcd\u0ba4\u0bbf\u0b9f\u0bcd\u0b9f\u0b99\u0bcd\u0b95\u0bb3\u0bc1\u0b95\u0bcd\u0b95\u0bbe\u0b95 9,622 \u0bae\u0bbf\u0bb2\u0bcd\u0bb2\u0bbf\u0baf\u0ba9\u0bcd \u0bb0\u0bc2\u0baa\u0bbe \u0ba8\u0bbf\u0ba4\u0bbf \u0b92\u0ba4\u0bc1\u0b95\u0bcd\u0b95\u0bc0\u0b9f\u0bc1\u0b95\u0bb3\u0bcd \u0bb5\u0bbf\u0b9f\u0bc1\u0bb5\u0bbf\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba4\u0bc1.'' \u0b8e\u0ba9\u0bcd\u0bb1\u0bc1 \u0ba8\u0b95\u0bb0 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0bae\u0bb1\u0bcd\u0bb1\u0bc1\u0bae\u0bcd \u0bb5\u0bc0\u0b9f\u0bae\u0bc8\u0baa\u0bcd\u0baa\u0bc1 \u0b85\u0bae\u0bc8\u0b9a\u0bcd\u0b9a\u0bbf\u0ba9\u0bcd \u0b9a\u0bc6\u0baf\u0bb2\u0bbe\u0bb3\u0bb0\u0bcd \u0b9f\u0baa\u0bbf\u0bb3\u0bcd\u0baf\u0bc2. \u0b8e\u0bb8\u0bcd.\u0b9a\u0ba4\u0bcd\u0ba4\u0bbf\u0baf\u0bbe\u0ba9\u0ba8\u0bcd\u0ba4 \u0ba4\u0bc6\u0bb0\u0bbf\u0bb5\u0bbf\u0ba4\u0bcd\u0ba4\u0bbe\u0bb0\u0bcd.",
    "''\u0b95\u0b9f\u0ba8\u0bcd\u0ba4 \u0b95\u0bbe\u0bb2\u0b99\u0bcd\u0b95\u0bb3\u0bbf\u0bb2\u0bcd \u0ba4\u0bc7\u0b9a\u0bbf\u0baf \u0bb5\u0bc0\u0b9f\u0bae\u0bc8\u0baa\u0bcd\u0baa\u0bc1 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0b85\u0ba4\u0bbf\u0b95\u0bbe\u0bb0 \u0b9a\u0baa\u0bc8\u0baf\u0bbf\u0ba9\u0bbe\u0bb2\u0bcd \u0bae\u0bc7\u0bb1\u0bcd\u0b95\u0bca\u0bb3\u0bcd\u0bb3\u0baa\u0bcd\u0baa\u0b9f\u0bcd\u0b9f \u0baa\u0bb2 \u0ba4\u0bbf\u0b9f\u0bcd\u0b9f\u0b99\u0bcd\u0b95\u0bb3\u0bcd \u0baa\u0bca\u0bb0\u0bc1\u0bb3\u0bbe\u0ba4\u0bbe\u0bb0 \u0ba8\u0bc6\u0bb0\u0bc1\u0b95\u0bcd\u0b95\u0b9f\u0bbf \u0bae\u0bb1\u0bcd\u0bb1\u0bc1\u0bae\u0bcd \u0b95\u0bca\u0bb5\u0bbf\u0b9f\u0bcd \u0ba4\u0bca\u0bb1\u0bcd\u0bb1\u0bc1 \u0b95\u0bbe\u0bb0\u0ba3\u0bae\u0bbe\u0b95 \u0baa\u0bbf\u0ba9\u0bcd\u0ba9\u0b9f\u0bc8\u0bb5\u0bc8\u0b9a\u0bcd \u0b9a\u0ba8\u0bcd\u0ba4\u0bbf\u0ba4\u0bcd\u0ba4\u0ba9. \u0b8e\u0ba9\u0bbf\u0ba9\u0bc1\u0bae\u0bcd \u0b95\u0b9f\u0ba8\u0bcd\u0ba4 02 \u0bb5\u0bb0\u0bc1\u0b9f\u0b99\u0bcd\u0b95\u0bb3\u0bbf\u0bb2\u0bcd 18,123 \u0baa\u0baf\u0ba9\u0bbe\u0bb3\u0bbf \u0b95\u0bc1\u0b9f\u0bc1\u0bae\u0bcd\u0baa\u0b99\u0bcd\u0b95\u0bb3\u0bc1\u0b95\u0bcd\u0b95\u0bc1 10,288 \u0bae\u0bbf\u0bb2\u0bcd\u0bb2\u0bbf\u0baf\u0ba9\u0bcd \u0bb0\u0bc2\u0baa\u0bbe \u0bb5\u0bc0\u0b9f\u0bae\u0bc8\u0baa\u0bcd\u0baa\u0bc1 \u0b89\u0ba4\u0bb5\u0bbf\u0baf\u0bbe\u0b95 \u0bb5\u0bb4\u0b99\u0bcd\u0b95\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba4\u0bc1. \u0b87\u0ba4\u0ba9\u0bcd\u0baa\u0b9f\u0bbf 16,670 \u0b95\u0bc1\u0b9f\u0bc1\u0bae\u0bcd\u0baa\u0b99\u0bcd\u0b95\u0bb3\u0bcd \u0ba4\u0b99\u0bcd\u0b95\u0bb3\u0bc1\u0b9f\u0bc8\u0baf \u0bb5\u0bc0\u0b9f\u0bcd\u0b9f\u0bc1\u0b95\u0bcd \u0b95\u0ba9\u0bb5\u0bc8 \u0ba8\u0ba9\u0bb5\u0bbe\u0b95\u0bcd\u0b95\u0bbf \u0b89\u0bb3\u0bcd\u0bb3\u0ba9. \u0b89\u0baf\u0bbf\u0bb0\u0bcd\u0ba4\u0bcd\u0ba4 \u0b9e\u0bbe\u0baf\u0bbf\u0bb1\u0bc1 \u0ba4\u0bbe\u0b95\u0bcd\u0b95\u0bc1\u0ba4\u0bb2\u0bbf\u0bb2\u0bcd \u0baa\u0bbe\u0ba4\u0bbf\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f 50 \u0baa\u0bc7\u0bb0\u0bc1\u0b95\u0bcd\u0b95\u0bc1 52.05 \u0bae\u0bbf\u0bb2\u0bcd\u0bb2\u0bbf\u0baf\u0ba9\u0bcd \u0bb0\u0bc2\u0baa\u0bbe \u0baa\u0bc6\u0bb1\u0bc1\u0bae\u0ba4\u0bbf\u0baf\u0bbe\u0ba9 \u0bb5\u0bc0\u0b9f\u0bae\u0bc8\u0baa\u0bcd\u0baa\u0bc1 \u0b89\u0ba4\u0bb5\u0bbf\u0b95\u0bb3\u0bc8\u0baf\u0bc1\u0bae\u0bcd \u0bb5\u0bb4\u0b99\u0bcd\u0b95\u0bbf\u0baf\u0bc1\u0bb3\u0bcd\u0bb3\u0bcb\u0bae\u0bcd.",
    "\u0bae\u0bc7\u0bb2\u0bc1\u0bae\u0bcd, \u0b87\u0ba8\u0bcd\u0ba4\u0bbf\u0baf \u0b85\u0bb0\u0b9a\u0bbe\u0b99\u0bcd\u0b95\u0ba4\u0bcd\u0ba4\u0bbf\u0ba9\u0bcd \u0b89\u0ba4\u0bb5\u0bbf\u0baf\u0bc1\u0b9f\u0ba9\u0bcd \u0b86\u0bb0\u0bae\u0bcd\u0baa\u0bbf\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f \u0bb5\u0bc0\u0b9f\u0bcd\u0b9f\u0bc1 \u0ba4\u0bbf\u0b9f\u0bcd\u0b9f\u0ba4\u0bcd\u0ba4\u0bbf\u0ba9\u0bcd \u0b95\u0bc0\u0bb4\u0bcd 2,072 \u0bb5\u0bc0\u0b9f\u0bc1\u0b95\u0bb3\u0bcd \u0ba8\u0bbf\u0bb0\u0bcd\u0bae\u0bbe\u0ba3\u0baa\u0bcd \u0baa\u0ba3\u0bbf\u0b95\u0bb3\u0bcd \u0b86\u0bb0\u0bae\u0bcd\u0baa\u0bbf\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f\u0bbf\u0bb0\u0bc1\u0baa\u0bcd\u0baa\u0ba4\u0bcb\u0b9f\u0bc1, \u0b85\u0ba4\u0bbf\u0bb2\u0bcd 732 \u0bb5\u0bc0\u0b9f\u0bc1\u0b95\u0bb3\u0bcd \u0bae\u0bc1\u0bb4\u0bc1\u0bae\u0bc8\u0baf\u0bbe\u0b95 \u0b95\u0b9f\u0bcd\u0b9f\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba9. \u0b87\u0ba4\u0bb1\u0bcd\u0b95\u0bbe\u0b95 \u0b87\u0ba8\u0bcd\u0ba4\u0bbf\u0baf \u0b89\u0baf\u0bb0\u0bcd\u0bb8\u0bcd\u0ba4\u0bbe\u0ba9\u0bbf\u0b95\u0bb0\u0bbe\u0bb2\u0baf\u0ba4\u0bcd\u0ba4\u0bbf\u0ba9\u0bcd \u0b8a\u0b9f\u0bbe\u0b95 \u0ba4\u0bc7\u0b9a\u0bbf\u0baf \u0bb5\u0bc0\u0b9f\u0bae\u0bc8\u0baa\u0bcd\u0baa\u0bc1 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0b85\u0ba4\u0bbf\u0b95\u0bbe\u0bb0 \u0b9a\u0baa\u0bc8\u0b95\u0bcd\u0b95\u0bc1, \u0b87\u0ba8\u0bcd\u0ba4\u0bbf\u0baf \u0b85\u0bb0\u0b9a\u0bbe\u0b99\u0bcd\u0b95\u0bae\u0bcd 1,244 \u0bae\u0bbf\u0bb2\u0bcd\u0bb2\u0bbf\u0baf\u0ba9\u0bcd \u0bb0\u0bc2\u0baa\u0bbe\u0bb5\u0bc8 \u0bb5\u0bb4\u0b99\u0bcd\u0b95\u0bbf\u0baf\u0bc1\u0bb3\u0bcd\u0bb3\u0ba4\u0bc1.",
    "\u0bae\u0bc7\u0bb2\u0bc1\u0bae\u0bcd, \u0b95\u0bc1\u0bb1\u0bc8\u0ba8\u0bcd\u0ba4 \u0bb5\u0b9f\u0bcd\u0b9f\u0bbf\u0baf\u0bbf\u0bb2\u0bbe\u0ba9 \u0b95\u0b9f\u0ba9\u0bcd \u0ba4\u0bbf\u0b9f\u0bcd\u0b9f\u0ba4\u0bcd\u0ba4\u0bbf\u0ba9\u0bcd \u0b95\u0bc0\u0bb4\u0bcd 13,405 \u0b95\u0bc1\u0b9f\u0bc1\u0bae\u0bcd\u0baa\u0b99\u0bcd\u0b95\u0bb3\u0bc1\u0b95\u0bcd\u0b95\u0bc1 5,234 \u0bae\u0bbf\u0bb2\u0bcd\u0bb2\u0bbf\u0baf\u0ba9\u0bcd \u0bb0\u0bc2\u0baa\u0bbe \u0b92\u0ba4\u0bc1\u0b95\u0bcd\u0b95\u0bc0\u0b9f\u0bc1 \u0b9a\u0bc6\u0baf\u0bcd\u0baf\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba4\u0bc1. \u0b85\u0ba4\u0ba9\u0bcd\u0baa\u0b9f\u0bbf 13,197 \u0b95\u0bc1\u0b9f\u0bc1\u0bae\u0bcd\u0baa\u0b99\u0bcd\u0b95\u0bb3\u0bc1\u0b95\u0bcd\u0b95\u0bbe\u0ba9 \u0bb5\u0bc0\u0b9f\u0bc1\u0b95\u0bb3\u0bc1\u0bae\u0bcd \u0b95\u0b9f\u0bcd\u0b9f\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba9.",
    "\u0ba4\u0bc7\u0b9a\u0bbf\u0baf \u0bb5\u0bc0\u0b9f\u0bae\u0bc8\u0baa\u0bcd\u0baa\u0bc1 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0b85\u0ba4\u0bbf\u0b95\u0bbe\u0bb0 \u0b9a\u0baa\u0bc8, 150 \u0bae\u0bbf\u0bb2\u0bcd\u0bb2\u0bbf\u0baf\u0ba9\u0bcd \u0bb0\u0bc2\u0baa\u0bbe\u0bb5\u0bbe\u0b95 \u0b95\u0bbe\u0ba3\u0baa\u0bcd\u0baa\u0b9f\u0bcd\u0b9f \u0bae\u0bbe\u0ba4\u0bbe\u0ba8\u0bcd\u0ba4 \u0bae\u0bc0\u0bb3\u0bcd \u0b85\u0bb1\u0bb5\u0bc0\u0b9f\u0bcd\u0b9f\u0bc1\u0ba4\u0bcd \u0ba4\u0bca\u0b95\u0bc8\u0baf\u0bc8 310 \u0bae\u0bbf\u0bb2\u0bcd\u0bb2\u0bbf\u0baf\u0ba9\u0bcd \u0bb0\u0bc2\u0baa\u0bbe\u0bb5\u0bbe\u0b95 \u0b89\u0baf\u0bb0\u0bcd\u0ba4\u0bcd\u0ba4 \u0ba8\u0b9f\u0bb5\u0b9f\u0bbf\u0b95\u0bcd\u0b95\u0bc8 \u0b8e\u0b9f\u0bc1\u0ba4\u0bcd\u0ba4\u0bc1\u0bb3\u0bcd\u0bb3\u0ba4\u0bc1. \u0b87\u0ba4\u0ba9\u0bcd \u0b95\u0bc0\u0bb4\u0bcd \u0b85\u0ba4\u0bbf\u0b95\u0bb3\u0bb5\u0bbe\u0ba9 \u0bb5\u0bc0\u0b9f\u0bcd\u0b9f\u0bc1\u0b95\u0bcd\u0b95\u0b9f\u0ba9\u0bcd\u0b95\u0bb3\u0bcd \u0bb5\u0bb4\u0b99\u0bcd\u0b95\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba4\u0bc1\u0b9f\u0ba9\u0bcd, 12% \u0bae\u0bbe\u0ba4\u0bbe\u0ba8\u0bcd\u0ba4 \u0bb5\u0b9f\u0bcd\u0b9f\u0bbf\u0baf\u0bbf\u0bb2\u0bcd \u0b95\u0b9f\u0ba9\u0bcd \u0bb5\u0bb4\u0b99\u0bcd\u0b95 1000 \u0bae\u0bbf\u0bb2\u0bcd\u0bb2\u0bbf\u0baf\u0ba9\u0bcd \u0bb0\u0bc2\u0baa\u0bbe \u0b92\u0ba4\u0bc1\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba4\u0bc1. \u0b87\u0ba4\u0bc1 \u0ba4\u0bbf\u0bb1\u0bc8\u0b9a\u0bc7\u0bb0\u0bbf\u0baf\u0bbf\u0bb2\u0bcd \u0b87\u0bb0\u0bc1\u0ba8\u0bcd\u0ba4\u0bc1 \u0b92\u0ba4\u0bc1\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f\u0bbf\u0bb0\u0bc1\u0b95\u0bcd\u0b95\u0bc1\u0bae\u0bcd 2,000 \u0bae\u0bbf\u0bb2\u0bcd\u0bb2\u0bbf\u0baf\u0ba9\u0bcd \u0bb0\u0bc2\u0baa\u0bbe\u0bb5\u0bc1\u0b95\u0bcd\u0b95\u0bc1 \u0bae\u0bc7\u0bb2\u0ba4\u0bbf\u0b95\u0bae\u0bbe\u0b95 \u0b92\u0ba4\u0bc1\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f \u0ba8\u0bbf\u0ba4\u0bbf \u0b8e\u0ba9\u0bcd\u0baa\u0ba4\u0bc1\u0bae\u0bcd \u0b95\u0bc1\u0bb1\u0bbf\u0baa\u0bcd\u0baa\u0bbf\u0b9f\u0ba4\u0bcd\u0ba4\u0b95\u0bcd\u0b95\u0ba4\u0bc1.",
    "\u0b9c\u0ba9\u0bbe\u0ba4\u0bbf\u0baa\u0ba4\u0bbf \u0bb0\u0ba3\u0bbf\u0bb2\u0bcd \u0bb5\u0bbf\u0b95\u0bcd\u0bb0\u0bae\u0b9a\u0bbf\u0b99\u0bcd\u0b95\u0bb5\u0bbf\u0ba9\u0bbe\u0bb2\u0bcd 2024\u0b86\u0bae\u0bcd \u0b86\u0ba3\u0bcd\u0b9f\u0bc1\u0b95\u0bcd\u0b95\u0bbe\u0b95 \u0bae\u0bc1\u0ba9\u0bcd\u0bae\u0bca\u0bb4\u0bbf\u0baf\u0baa\u0bcd\u0baa\u0b9f\u0bcd\u0b9f \u0bb5\u0bb0\u0bb5\u0bc1 \u0b9a\u0bc6\u0bb2\u0bb5\u0bc1\u0ba4\u0bcd \u0ba4\u0bbf\u0b9f\u0bcd\u0b9f \u0b85\u0bb1\u0bbf\u0b95\u0bcd\u0b95\u0bc8\u0baf\u0bbf\u0ba9\u0bcd \u0baa\u0b9f\u0bbf \u0bb5\u0bc0\u0b9f\u0bae\u0bc8\u0baa\u0bcd\u0baa\u0bc1 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0b85\u0ba4\u0bbf\u0b95\u0bbe\u0bb0 \u0b9a\u0baa\u0bc8\u0b95\u0bcd\u0b95\u0bc1 \u0b9a\u0bca\u0ba8\u0bcd\u0ba4\u0bae\u0bbe\u0ba9 \u0b85\u0b9f\u0bc1\u0b95\u0bcd\u0b95\u0bc1\u0bae\u0bbe\u0b9f\u0bbf \u0b95\u0bc1\u0b9f\u0bbf\u0baf\u0bbf\u0bb0\u0bc1\u0baa\u0bcd\u0baa\u0bc1\u0b95\u0bb3\u0bbf\u0bb2\u0bcd \u0bb5\u0b9a\u0bbf\u0b95\u0bcd\u0b95\u0bc1\u0bae\u0bcd \u0b95\u0bc1\u0b9f\u0bc1\u0bae\u0bcd\u0baa\u0b99\u0bcd\u0b95\u0bb3\u0bc1\u0b95\u0bcd\u0b95\u0bc1 \u0bb5\u0bc0\u0b9f\u0bcd\u0b9f\u0bc1 \u0b89\u0bb0\u0bbf\u0bae\u0bc8\u0b95\u0bb3\u0bc8 \u0b87\u0bb2\u0bb5\u0b9a\u0bae\u0bbe\u0b95 \u0bb5\u0bb4\u0b99\u0bcd\u0b95 \u0ba4\u0bbf\u0b9f\u0bcd\u0b9f\u0bae\u0bbf\u0b9f\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba4\u0bc1. \u0b85\u0ba4\u0ba9\u0bcd\u0baa\u0b9f\u0bbf, \u0b87\u0ba8\u0bcd\u0ba4 \u0b86\u0ba3\u0bcd\u0b9f\u0bc1 \u0b87\u0bb1\u0bc1\u0ba4\u0bbf\u0b95\u0bcd\u0b95\u0bc1\u0bb3\u0bcd \u0b95\u0bca\u0bb4\u0bc1\u0bae\u0bcd\u0baa\u0bc1 \u0bae\u0bbe\u0ba8\u0b95\u0bb0\u0b9a\u0baa\u0bc8\u0baf\u0bbf\u0bb2\u0bcd 1,070 \u0b95\u0bc1\u0b9f\u0bc1\u0bae\u0bcd\u0baa\u0b99\u0bcd\u0b95\u0bb3\u0bc1\u0b95\u0bcd\u0b95\u0bc1 \u0bb5\u0bc0\u0b9f\u0bcd\u0b9f\u0bc1 \u0b89\u0bb1\u0bc1\u0ba4\u0bbf\u0b95\u0bb3\u0bcd \u0bb5\u0bb4\u0b99\u0bcd\u0b95\u0baa\u0bcd\u0baa\u0b9f\u0bb5\u0bc1\u0bb3\u0bcd\u0bb3\u0ba9. \u0b85\u0ba4\u0bc7\u0baa\u0bcb\u0bb2\u0bcd \u0baf\u0bbe\u0bb4\u0bcd\u0baa\u0bcd\u0baa\u0bbe\u0ba3\u0bae\u0bcd \u0b95\u0bc1\u0bb0\u0bc1 \u0ba8\u0b95\u0bb0\u0bcd \u0bb5\u0bc0\u0b9f\u0bae\u0bc8\u0baa\u0bcd\u0baa\u0bc1\u0ba4\u0bcd \u0ba4\u0bbf\u0b9f\u0bcd\u0b9f\u0ba4\u0bcd\u0ba4\u0bbf\u0ba9\u0bcd 160 \u0b95\u0bc1\u0b9f\u0bc1\u0bae\u0bcd\u0baa\u0b99\u0bcd\u0b95\u0bb3\u0bc1\u0b95\u0bcd\u0b95\u0bc1\u0bae\u0bcd \u0bb5\u0bc0\u0b9f\u0bcd\u0b9f\u0bc1 \u0b89\u0bb1\u0bc1\u0ba4\u0bbf\u0b95\u0bb3\u0bcd \u0b87\u0bb2\u0bb5\u0b9a\u0bae\u0bbe\u0b95 \u0bb5\u0bb4\u0b99\u0bcd\u0b95\u0baa\u0bcd\u0baa\u0b9f \u0b89\u0bb3\u0bcd\u0bb3\u0ba9. \u0b85\u0ba4\u0bcd\u0ba4\u0bcb\u0b9f\u0bc1, 742 \u0bb5\u0bc0\u0b9f\u0bc1\u0b95\u0bb3\u0bc1\u0b95\u0bcd\u0b95\u0bbe\u0ba9 \u0b89\u0bb1\u0bc1\u0ba4\u0bbf\u0baa\u0bcd \u0baa\u0ba4\u0bcd\u0ba4\u0bbf\u0bb0\u0b99\u0bcd\u0b95\u0bb3\u0bc1\u0bae\u0bcd \u0bb5\u0bb4\u0b99\u0bcd\u0b95\u0baa\u0bcd\u0baa\u0b9f\u0bb5\u0bc1\u0bb3\u0bcd\u0bb3\u0ba9.",
    "1979 \u0b86\u0bae\u0bcd \u0b86\u0ba3\u0bcd\u0b9f\u0bc1 \u0bae\u0bc1\u0ba4\u0bb2\u0bcd \u0ba4\u0bb1\u0bcd\u0baa\u0bcb\u0ba4\u0bc1 \u0bb5\u0bb0\u0bc8 \u0ba4\u0bc7\u0b9a\u0bbf\u0baf \u0bb5\u0bc0\u0b9f\u0bae\u0bc8\u0baa\u0bcd\u0baa\u0bc1 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0b85\u0ba4\u0bbf\u0b95\u0bbe\u0bb0 \u0b9a\u0baa\u0bc8\u0baf\u0bbf\u0ba9\u0bbe\u0bb2\u0bcd \u0ba4\u0bc7\u0bb0\u0bcd\u0ba4\u0bb2\u0bcd \u0b87\u0bb2\u0bcd\u0bb2\u0b99\u0bcd\u0b95\u0bb3\u0bcd - 10 , \u0ba4\u0bc7\u0bb0\u0bcd\u0ba4\u0bb2\u0bcd \u0b87\u0bb2\u0bcd\u0bb2\u0b99\u0bcd\u0b95\u0bb3\u0bcd - 20 , \u0b89\u0ba4\u0b95\u0bae\u0bcd\u0bae\u0ba9, \u0bae\u0bbe\u0ba4\u0bbf\u0bb0\u0bbf\u0b95\u0bcd \u0b95\u0bbf\u0bb0\u0bbe\u0bae\u0b99\u0bcd\u0b95\u0bb3\u0bcd \u0baa\u0bcb\u0ba9\u0bcd\u0bb1 \u0ba4\u0bbf\u0b9f\u0bcd\u0b9f\u0b99\u0bcd\u0b95\u0bb3\u0bbf\u0bb2\u0bcd \u0bb5\u0bc0\u0b9f\u0bc1\u0b95\u0bb3\u0bcd \u0baa\u0bc6\u0bb1\u0bcd\u0bb1\u0bc1\u0b95\u0bcd\u0b95\u0bca\u0b9f\u0bc1\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f \u0baa\u0bcb\u0ba4\u0bbf\u0bb2\u0bc1\u0bae\u0bcd \u0b85\u0bb5\u0bb0\u0bcd\u0b95\u0bb3\u0bbf\u0bb2\u0bc1\u0bae\u0bcd \u0bb5\u0bc0\u0b9f\u0bcd\u0b9f\u0bbf\u0ba9\u0bcd \u0b89\u0bb1\u0bc1\u0ba4\u0bbf\u0b95\u0bb3\u0bcd \u0b95\u0bbf\u0b9f\u0bc8\u0b95\u0bcd\u0b95\u0baa\u0bcd\u0baa\u0bc6\u0bb1\u0bbe\u0ba4 32,000 \u0baa\u0bc7\u0bb0\u0bc1\u0b95\u0bcd\u0b95\u0bc1 \u0b89\u0bb1\u0bc1\u0ba4\u0bbf\u0b95\u0bb3\u0bc8 \u0bb5\u0bb4\u0b99\u0bcd\u0b95 \u0b8f\u0bb1\u0bcd\u0baa\u0bbe\u0b9f\u0bc1 \u0b9a\u0bc6\u0baf\u0bcd\u0baf\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba4\u0bc1.",
    "\u0bae\u0bc7\u0bb2\u0bc1\u0bae\u0bcd, 2015 - 2019 \u0b95\u0bbe\u0bb2\u0baa\u0bcd\u0baa\u0b95\u0bc1\u0ba4\u0bbf\u0baf\u0bbf\u0bb2\u0bcd \u0ba8\u0b9f\u0bc8\u0bae\u0bc1\u0bb1\u0bc8\u0baa\u0bcd\u0baa\u0b9f\u0bc1\u0ba4\u0bcd\u0ba4\u0baa\u0bcd\u0baa\u0b9f\u0bcd\u0b9f 07 \u0bb5\u0bc0\u0b9f\u0bae\u0bc8\u0baa\u0bcd\u0baa\u0bc1\u0ba4\u0bcd \u0ba4\u0bbf\u0b9f\u0bcd\u0b9f\u0b99\u0bcd\u0b95\u0bb3\u0bbf\u0ba9\u0bcd \u0b95\u0bc0\u0bb4\u0bcd \u0bae\u0bc1\u0bb4\u0bc1\u0bae\u0bc8\u0baa\u0bcd\u0baa\u0b9f\u0bc1\u0ba4\u0bcd\u0ba4\u0baa\u0bcd\u0baa\u0b9f\u0bbe\u0ba4 44,053 \u0bb5\u0bc0\u0b9f\u0bc1\u0b95\u0bb3\u0bbf\u0ba9\u0bcd \u0ba8\u0bbf\u0bb0\u0bcd\u0bae\u0bbe\u0ba3\u0baa\u0bcd \u0baa\u0ba3\u0bbf\u0b95\u0bb3\u0bc8 \u0ba8\u0bbf\u0bb1\u0bc8\u0bb5\u0bc1 \u0b9a\u0bc6\u0baf\u0bcd\u0bb5\u0ba4\u0bb1\u0bcd\u0b95\u0bbe\u0b95 15,244 \u0bae\u0bbf\u0bb2\u0bcd\u0bb2\u0bbf\u0baf\u0ba9\u0bcd \u0bb0\u0bc2\u0baa\u0bbe \u0ba8\u0bbf\u0ba4\u0bbf \u0ba4\u0bbf\u0bb1\u0bc8\u0b9a\u0bc7\u0bb0\u0bbf\u0baf\u0bbf\u0b9f\u0bae\u0bcd \u0b95\u0bcb\u0bb0\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba4\u0bc1. \u0b85\u0ba8\u0bcd\u0ba4 \u0ba8\u0bbf\u0ba4\u0bbf \u0b95\u0bbf\u0b9f\u0bc8\u0ba4\u0bcd\u0ba4\u0bb5\u0bc1\u0b9f\u0ba9\u0bcd \u0bb5\u0bc0\u0b9f\u0bc1\u0b95\u0bb3\u0bbf\u0ba9\u0bcd \u0ba8\u0bbf\u0bb0\u0bcd\u0bae\u0bbe\u0ba3\u0baa\u0bcd \u0baa\u0ba3\u0bbf\u0b95\u0bb3\u0bcd \u0bae\u0bc1\u0bb4\u0bc1\u0bae\u0bc8\u0baf\u0bbe\u0b95 \u0ba8\u0bbf\u0bb1\u0bc8\u0bb5\u0bc1 \u0b9a\u0bc6\u0baf\u0bcd\u0baf\u0baa\u0bcd\u0baa\u0b9f\u0bc1\u0bae\u0bcd.",
    "\u0b87\u0ba4\u0bc1\u0bb5\u0bb0\u0bc8 \u0b8e\u0ba8\u0bcd\u0ba4 \u0b85\u0bb0\u0b9a\u0bbe\u0b99\u0bcd\u0b95\u0ba4\u0bcd\u0ba4\u0bbe\u0bb2\u0bc1\u0bae\u0bcd, \u0b85\u0bae\u0bc8\u0b9a\u0bcd\u0b9a\u0bb0\u0bbe\u0bb2\u0bc1\u0bae\u0bcd \u0b86\u0bb0\u0bae\u0bcd\u0baa\u0bbf\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f \u0b86\u0ba9\u0bbe\u0bb2\u0bcd \u0b87\u0ba4\u0bc1\u0bb5\u0bb0\u0bc8 \u0baa\u0bc2\u0bb0\u0bcd\u0ba4\u0bcd\u0ba4\u0bbf \u0b9a\u0bc6\u0baf\u0bcd\u0baf\u0baa\u0bcd\u0baa\u0b9f\u0bbe\u0ba4 \u0b9a\u0b95\u0bb2 \u0bb5\u0bc0\u0b9f\u0bcd\u0b9f\u0bc1\u0ba4\u0bcd \u0ba4\u0bbf\u0b9f\u0bcd\u0b9f\u0b99\u0bcd\u0b95\u0bb3\u0bc8\u0baf\u0bc1\u0bae\u0bcd \u0baa\u0bc2\u0bb0\u0bcd\u0ba4\u0bcd\u0ba4\u0bbf \u0b9a\u0bc6\u0baf\u0bcd\u0ba4\u0bc1 \u0bae\u0b95\u0bcd\u0b95\u0bb3\u0bc1\u0b95\u0bcd\u0b95\u0bc1 \u0ba8\u0bbf\u0bb5\u0bbe\u0bb0\u0ba3\u0bae\u0bcd \u0bb5\u0bb4\u0b99\u0bcd\u0b95\u0bc1\u0bae\u0bbe\u0bb1\u0bc1 \u0ba8\u0b95\u0bb0 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0bae\u0bb1\u0bcd\u0bb1\u0bc1\u0bae\u0bcd \u0bb5\u0bc0\u0b9f\u0bae\u0bc8\u0baa\u0bcd\u0baa\u0bc1 \u0b85\u0bae\u0bc8\u0b9a\u0bcd\u0b9a\u0bb0\u0bcd \u0baa\u0bbf\u0bb0\u0b9a\u0ba9\u0bcd\u0ba9 \u0bb0\u0ba3\u0ba4\u0bc1\u0b99\u0bcd\u0b95 \u0baa\u0ba3\u0bbf\u0baa\u0bcd\u0baa\u0bc1\u0bb0\u0bc8 \u0bb5\u0bbf\u0b9f\u0bc1\u0ba4\u0bcd\u0ba4\u0bc1\u0bb3\u0bcd\u0bb3\u0bbe\u0bb0\u0bcd\u00a0 \u0b8e\u0ba9\u0bcd\u0bb1\u0bc1 \u0ba4\u0bc7\u0b9a\u0bbf\u0baf \u0bb5\u0bc0\u0b9f\u0bae\u0bc8\u0baa\u0bcd\u0baa\u0bc1 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0b85\u0ba4\u0bbf\u0b95\u0bbe\u0bb0 \u0b9a\u0baa\u0bc8\u0baf\u0bbf\u0ba9\u0bcd \u0ba4\u0bb2\u0bc8\u0bb5\u0bb0\u0bcd \u0bb0\u0b9c\u0bc0\u0bb5\u0bcd \u0b9a\u0bc2\u0bb0\u0bbf\u0baf\u0bbe\u0bb0\u0b9a\u0bcd\u0b9a\u0bbf \u0ba4\u0bc6\u0bb0\u0bbf\u0bb5\u0bbf\u0ba4\u0bcd\u0ba4\u0bbe\u0bb0\u0bcd.",
    "''\u0ba8\u0bbe\u0b9f\u0bcd\u0b9f\u0bbf\u0ba9\u0bcd \u0ba8\u0b95\u0bb0\u0bcd\u0baa\u0bcd\u0baa\u0bc1\u0bb1\u0b99\u0bcd\u0b95\u0bb3\u0bbf\u0bb2\u0bcd \u0b9a\u0bc2\u0bb4\u0bb2\u0bc8 \u0bae\u0bc1\u0b95\u0bbe\u0bae\u0bc8\u0ba4\u0bcd\u0ba4\u0bc1\u0bb5\u0bae\u0bcd \u0b9a\u0bc6\u0baf\u0bcd\u0bb5\u0ba4\u0bc7 \u0ba8\u0b95\u0bb0 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0b85\u0ba4\u0bbf\u0b95\u0bbe\u0bb0 \u0b9a\u0baa\u0bc8\u0baf\u0bbf\u0ba9\u0bcd \u0baa\u0bca\u0bb1\u0bc1\u0baa\u0bcd\u0baa\u0bbe\u0b95\u0bc1\u0bae\u0bcd. \u0b95\u0bca\u0bb5\u0bbf\u0b9f\u0bcd \u0ba4\u0bca\u0bb1\u0bcd\u0bb1\u0bc1\u0ba8\u0bcb\u0baf\u0bcd \u0bae\u0bb1\u0bcd\u0bb1\u0bc1\u0bae\u0bcd \u0baa\u0bca\u0bb0\u0bc1\u0bb3\u0bbe\u0ba4\u0bbe\u0bb0 \u0ba8\u0bc6\u0bb0\u0bc1\u0b95\u0bcd\u0b95\u0b9f\u0bbf \u0b95\u0bbe\u0bb0\u0ba3\u0bae\u0bbe\u0b95 \u0b87\u0b9f\u0bc8\u0baf\u0bbf\u0bb2\u0bcd \u0ba8\u0bbf\u0bb1\u0bc1\u0ba4\u0bcd\u0ba4\u0baa\u0bcd\u0baa\u0b9f\u0bcd\u0b9f 22 \u0ba4\u0bbf\u0b9f\u0bcd\u0b9f\u0b99\u0bcd\u0b95\u0bb3\u0bbf\u0ba9\u0bcd \u0baa\u0ba3\u0bbf\u0b95\u0bb3\u0bcd \u0bae\u0bc0\u0ba3\u0bcd\u0b9f\u0bc1\u0bae\u0bcd \u0b86\u0bb0\u0bae\u0bcd\u0baa\u0bbf\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba9. \u0b87\u0ba8\u0bcd\u0ba4 22 \u0ba4\u0bbf\u0b9f\u0bcd\u0b9f\u0b99\u0bcd\u0b95\u0bb3\u0bc1\u0b95\u0bcd\u0b95\u0bbe\u0b95 \u0ba4\u0bbf\u0bb1\u0bc8\u0b9a\u0bc7\u0bb0\u0bbf 1,900 \u0bae\u0bbf\u0bb2\u0bcd\u0bb2\u0bbf\u0baf\u0ba9\u0bcd \u0bb0\u0bc2\u0baa\u0bbe\u0bb5\u0bc8 \u0b92\u0ba4\u0bc1\u0b95\u0bcd\u0b95\u0bbf\u0baf\u0bc1\u0bb3\u0bcd\u0bb3\u0ba4\u0bc1.",
    "\u0bae\u0bc7\u0bb2\u0bc1\u0bae\u0bcd, \u0ba4\u0bbf\u0b9f\u0bcd\u0b9f\u0b99\u0bcd\u0b95\u0bb3\u0bcd \u0bae\u0bb1\u0bcd\u0bb1\u0bc1\u0bae\u0bcd \u0bae\u0bc1\u0ba4\u0bb2\u0bc0\u0b9f\u0bc1\u0b95\u0bb3\u0bc1\u0b95\u0bcd\u0b95\u0bc1 \u0b85\u0ba9\u0bc1\u0bae\u0ba4\u0bbf\u0baf\u0bb3\u0bbf\u0baa\u0bcd\u0baa\u0ba4\u0bc8 \u0bb5\u0bbf\u0bb0\u0bc8\u0bb5\u0bc1\u0baa\u0b9f\u0bc1\u0ba4\u0bcd\u0ba4\u0bc1\u0bae\u0bcd \u0ba8\u0bcb\u0b95\u0bcd\u0b95\u0bbf\u0bb2\u0bcd \u0bb5\u0bbf\u0bb0\u0bc8\u0bb5\u0bc1 \u0b9a\u0bc7\u0bb5\u0bc8 \u0baa\u0bbf\u0bb0\u0bbf\u0bb5\u0bc1 (ONE STOP UNIT) \u0ba4\u0bca\u0b9f\u0b99\u0bcd\u0b95\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba4\u0bc1. 2025 \u0b86\u0bae\u0bcd \u0b86\u0ba3\u0bcd\u0b9f\u0bb3\u0bb5\u0bbf\u0bb2\u0bcd \u0b87\u0bb2\u0b99\u0bcd\u0b95\u0bc8\u0baf\u0bbf\u0ba9\u0bcd \u0b85\u0ba9\u0bc8\u0ba4\u0bcd\u0ba4\u0bc1 \u0ba8\u0b95\u0bb0 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0b8e\u0bb2\u0bcd\u0bb2\u0bc8\u0b95\u0b95\u0bb3\u0bc1\u0b95\u0bcd\u0b95\u0bc1\u0bb3\u0bcd\u0bb3\u0bc1\u0bae\u0bcd, \u0b87\u0ba8\u0bcd\u0ba4 Online \u0bae\u0bc1\u0bb1\u0bc8\u0baf\u0bc8 \u0ba8\u0b9f\u0bc8\u0bae\u0bc1\u0bb1\u0bc8\u0baa\u0bcd\u0baa\u0b9f\u0bc1\u0ba4\u0bcd\u0ba4\u0bb5\u0bc1\u0bae\u0bcd \u0ba4\u0bbf\u0b9f\u0bcd\u0b9f\u0bae\u0bbf\u0b9f\u0bcd\u0b9f\u0bc1\u0bb3\u0bcd\u0bb3\u0bcb\u0bae\u0bcd.",
    "\u0bae\u0bc7\u0bb2\u0bc1\u0bae\u0bcd, \u0ba8\u0b95\u0bb0\u0bcd\u0baa\u0bcd\u0baa\u0bc1\u0bb1 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0baa\u0bbf\u0bb0\u0ba4\u0bc7\u0b9a\u0b99\u0bcd\u0b95\u0bb3\u0bbe\u0b95 \u0b85\u0bb1\u0bbf\u0bb5\u0bbf\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3 276 \u0baa\u0b95\u0bc1\u0ba4\u0bbf\u0b95\u0bb3\u0bc1\u0b95\u0bcd\u0b95\u0bc1 \u0baa\u0bca\u0bb0\u0bc1\u0bb3\u0bbe\u0ba4\u0bbe\u0bb0\u0bae\u0bcd, \u0b9a\u0bae\u0bc2\u0b95\u0bae\u0bcd, \u0b9a\u0bc1\u0bb1\u0bcd\u0bb1\u0bc1\u0b9a\u0bcd\u0b9a\u0bc2\u0bb4\u0bb2\u0bcd \u0bae\u0bb1\u0bcd\u0bb1\u0bc1\u0bae\u0bcd \u0b9a\u0bc1\u0b95\u0bbe\u0ba4\u0bbe\u0bb0\u0bae\u0bcd \u0b86\u0b95\u0bbf\u0baf \u0b92\u0bb0\u0bc1\u0b99\u0bcd\u0b95\u0bbf\u0ba3\u0bc8\u0ba8\u0bcd\u0ba4 \u0bb5\u0bb3\u0bb0\u0bcd\u0b9a\u0bcd\u0b9a\u0bbf\u0ba4\u0bcd \u0ba4\u0bbf\u0b9f\u0bcd\u0b9f\u0b99\u0bcd\u0b95\u0bb3\u0bcd \u0ba4\u0baf\u0bbe\u0bb0\u0bbf\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f\u0bc1 \u0bb5\u0bb0\u0bc1\u0b95\u0bbf\u0ba9\u0bcd\u0bb1\u0ba9. 87 \u0b89\u0bb3\u0bcd\u0bb3\u0bc2\u0bb0\u0bbe\u0b9f\u0bcd\u0b9a\u0bbf \u0bae\u0ba9\u0bcd\u0bb1\u0b99\u0bcd\u0b95\u0bb3\u0bc1\u0b95\u0bcd\u0b95\u0bbe\u0ba9 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf\u0ba4\u0bcd \u0ba4\u0bbf\u0b9f\u0bcd\u0b9f\u0b99\u0bcd\u0b95\u0bb3\u0bcd \u0bb5\u0bc6\u0bb3\u0bbf\u0baf\u0bbf\u0b9f\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba4\u0bc1\u0b9f\u0ba9\u0bcd, \u0b87\u0bb5\u0bcd\u0bb5\u0bb0\u0bc1\u0b9f\u0bae\u0bcd 26 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf\u0ba4\u0bcd \u0ba4\u0bbf\u0b9f\u0bcd\u0b9f\u0b99\u0bcd\u0b95\u0bb3\u0bcd \u0bb5\u0bb0\u0bcd\u0ba4\u0bcd\u0ba4\u0bae\u0bbe\u0ba9\u0bbf\u0baf\u0bbf\u0bb2\u0bcd \u0bb5\u0bc6\u0bb3\u0bbf\u0baf\u0bbf\u0b9f\u0baa\u0bcd\u0baa\u0b9f \u0b89\u0bb3\u0bcd\u0bb3\u0ba9. \u0b8e\u0ba4\u0bbf\u0bb0\u0bcd\u0bb5\u0bb0\u0bc1\u0bae\u0bcd \u0b86\u0ba3\u0bcd\u0b9f\u0bc1\u0b95\u0bb3\u0bbf\u0bb2\u0bcd 22 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf\u0ba4\u0bcd \u0ba4\u0bbf\u0b9f\u0bcd\u0b9f\u0b99\u0bcd\u0b95\u0bb3\u0bcd \u0b8e\u0ba9\u0bcd\u0bb1 \u0b85\u0b9f\u0bbf\u0baa\u0bcd\u0baa\u0b9f\u0bc8\u0baf\u0bbf\u0bb2\u0bcd \u0bb5\u0bb0\u0bcd\u0ba4\u0bcd\u0ba4\u0bae\u0bbe\u0ba9\u0bbf\u0baf\u0bbf\u0bb2\u0bcd \u0b85\u0bb1\u0bbf\u0bb5\u0bbf\u0b95\u0bcd\u0b95\u0baa\u0bcd\u0baa\u0b9f\u0bc1\u0bae\u0bcd.",
    "\u0bae\u0bc7\u0bb2\u0bc1\u0bae\u0bcd, \u0ba8\u0b95\u0bb0 \u0bae\u0bb1\u0bc1\u0bae\u0bb2\u0bb0\u0bcd\u0b9a\u0bcd\u0b9a\u0bbf\u0ba4\u0bcd \u0ba4\u0bbf\u0b9f\u0bcd\u0b9f\u0ba4\u0bcd\u0ba4\u0bbf\u0ba9\u0bcd \u0b95\u0bc0\u0bb4\u0bcd, \u0b95\u0bc1\u0bb1\u0bc8\u0ba8\u0bcd\u0ba4 \u0bb5\u0bb0\u0bc1\u0bae\u0bbe\u0ba9\u0bae\u0bcd \u0baa\u0bc6\u0bb1\u0bc1\u0bb5\u0bcb\u0bb0\u0bc1\u0b95\u0bcd\u0b95\u0bc1 22 \u0bb5\u0bc0\u0b9f\u0bcd\u0b9f\u0bc1\u0ba4\u0bcd \u0ba4\u0bbf\u0b9f\u0bcd\u0b9f\u0b99\u0bcd\u0b95\u0bb3\u0bbf\u0bb2\u0bcd 13,814 \u0bb5\u0bc0\u0b9f\u0bcd\u0b9f\u0bc1\u0ba4\u0bcd \u0ba4\u0bca\u0b95\u0bc1\u0ba4\u0bbf\u0b95\u0bb3\u0bcd \u0ba8\u0bbf\u0bb0\u0bcd\u0bae\u0bbe\u0ba3\u0bbf\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f\u0bc1, 11,967 \u0b95\u0bc1\u0b9f\u0bc1\u0bae\u0bcd\u0baa\u0b99\u0bcd\u0b95\u0bb3\u0bcd \u0b85\u0b99\u0bcd\u0b95\u0bc1 \u0b95\u0bc1\u0b9f\u0bbf\u0baf\u0bae\u0bb0\u0bcd\u0ba4\u0bcd\u0ba4\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba9. \u0b87\u0ba4\u0ba9\u0bcd\u0b95\u0bc0\u0bb4\u0bcd 116 \u0b8f\u0b95\u0bcd\u0b95\u0bb0\u0bcd \u0ba8\u0bbf\u0bb2\u0baa\u0bcd\u0baa\u0bb0\u0baa\u0bcd\u0baa\u0bc8 \u0ba8\u0b95\u0bb0 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0b85\u0ba4\u0bbf\u0b95\u0bbe\u0bb0\u0b9a\u0baa\u0bc8 \u0bae\u0bc0\u0bb3\u0bcd \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0b9a\u0bc6\u0baf\u0bcd\u0baf \u0bae\u0bc1\u0b9f\u0bbf\u0ba8\u0bcd\u0ba4\u0ba4\u0bc1.",
    "\u0b85\u0ba4\u0bcd\u0ba4\u0bc1\u0b9f\u0ba9\u0bcd, \u0b95\u0bca\u0bb5\u0bbf\u0b9f\u0bcd \u0ba4\u0bca\u0bb1\u0bcd\u0bb1\u0bc1 \u0bae\u0bb1\u0bcd\u0bb1\u0bc1\u0bae\u0bcd \u0baa\u0bca\u0bb0\u0bc1\u0bb3\u0bbe\u0ba4\u0bbe\u0bb0 \u0ba8\u0bc6\u0bb0\u0bc1\u0b95\u0bcd\u0b95\u0b9f\u0bbf \u0b95\u0bbe\u0bb0\u0ba3\u0bae\u0bbe\u0b95 \u0b87\u0b9f\u0bc8 \u0ba8\u0bbf\u0bb1\u0bc1\u0ba4\u0bcd\u0ba4\u0baa\u0bcd\u0baa\u0b9f\u0bcd\u0b9f\u0bbf\u0bb0\u0bc1\u0ba8\u0bcd\u0ba4 06 \u0bb5\u0bc0\u0b9f\u0bcd\u0b9f\u0bc1\u0ba4\u0bcd \u0ba4\u0bbf\u0b9f\u0bcd\u0b9f\u0b99\u0bcd\u0b95\u0bb3\u0bcd \u0bae\u0bc0\u0bb3 \u0b86\u0bb0\u0bae\u0bcd\u0baa\u0bbf\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba9. \u0b87\u0ba4\u0ba9\u0bcd\u0baa\u0b9f\u0bbf, \u0b95\u0bca\u0bb4\u0bc1\u0bae\u0bcd\u0baa\u0b95\u0bc7 \u0bae\u0bbe\u0bb5\u0ba4\u0bcd\u0ba4\u0bc8, \u0b85\u0baa\u0bcd\u0baa\u0bbf\u0bb3\u0bcd \u0ba4\u0bcb\u0b9f\u0bcd\u0b9f\u0bae\u0bcd, \u0bb8\u0bcd\u0b9f\u0bc7\u0b9f\u0bbf\u0baf\u0bae\u0bcd \u0b95\u0bbf\u0bb0\u0bbe\u0bae\u0bae\u0bcd, \u0bae\u0bbe\u0ba4\u0bae\u0bcd\u0baa\u0bbf\u0b9f\u0bcd\u0b9f\u0bbf\u0baf \u0bb5\u0bc0\u0ba4\u0bbf, \u0baa\u0bc6\u0bb0\u0bcd\u0b95\u0bc1\u0b9a\u0ba9\u0bcd \u0bb5\u0bc0\u0ba4\u0bbf \u0bae\u0bb1\u0bcd\u0bb1\u0bc1\u0bae\u0bcd \u0b92\u0baa\u0bc7\u0b9a\u0bc7\u0b95\u0bb0\u0baa\u0bc1\u0bb0 \u0b86\u0b95\u0bbf\u0baf \u0b87\u0b9f\u0b99\u0bcd\u0b95\u0bb3\u0bbf\u0bb2\u0bcd 4,074 \u0bb5\u0bc0\u0b9f\u0bcd\u0b9f\u0bc1\u0ba4\u0bcd \u0ba4\u0bca\u0b95\u0bc1\u0ba4\u0bbf\u0b95\u0bb3\u0bcd \u0ba8\u0bbf\u0bb0\u0bcd\u0bae\u0bbe\u0ba3\u0bbf\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f\u0bc1 \u0bb5\u0bb0\u0bc1\u0b95\u0bbf\u0ba9\u0bcd\u0bb1\u0ba9.",
    "\u0bae\u0bc7\u0bb2\u0bc1\u0bae\u0bcd, 552 \u0bae\u0bbf\u0bb2\u0bcd\u0bb2\u0bbf\u0baf\u0ba9\u0bcd \u0baf\u0bc1\u0bb5\u0bbe\u0ba9\u0bcd \u0b9a\u0bc0\u0ba9 \u0b89\u0ba4\u0bb5\u0bbf\u0ba4\u0bcd \u0ba4\u0bca\u0b95\u0bc8\u0baf\u0bbf\u0bb2\u0bcd \u0b95\u0bc1\u0bb1\u0bc8\u0ba8\u0bcd\u0ba4 \u0bb5\u0bb0\u0bc1\u0bae\u0bbe\u0ba9\u0bae\u0bcd \u0baa\u0bc6\u0bb1\u0bc1\u0bae\u0bcd \u0bae\u0b95\u0bcd\u0b95\u0bb3\u0bc1\u0b95\u0bcd\u0b95\u0bbe\u0b95\u00a0 1696 \u0bb5\u0bc0\u0b9f\u0bc1\u0b95\u0bb3\u0bcd \u0ba8\u0bbf\u0bb0\u0bcd\u0bae\u0bbe\u0ba3\u0bbf\u0b95\u0bcd\u0b95\u0bc1\u0bae\u0bcd \u0baa\u0ba3\u0bbf \u0b87\u0ba8\u0bcd\u0ba4 \u0b86\u0ba3\u0bcd\u0b9f\u0bc1 \u0b9a\u0bc6\u0baa\u0bcd\u0b9f\u0bae\u0bcd\u0baa\u0bb0\u0bbf\u0bb2\u0bcd \u0b86\u0bb0\u0bae\u0bcd\u0baa\u0bbf\u0b95\u0bcd\u0b95 \u0b8e\u0ba4\u0bbf\u0bb0\u0bcd\u0baa\u0bbe\u0bb0\u0bcd\u0b95\u0bcd\u0b95\u0baa\u0bcd\u0baa\u0b9f\u0bc1\u0b95\u0bbf\u0bb1\u0ba4\u0bc1.",
    "\u0b87\u0ba8\u0bcd\u0ba4 \u0b85\u0ba4\u0bbf\u0b95\u0bbe\u0bb0\u0b9a\u0baa\u0bc8\u0baf\u0bbe\u0ba9\u0ba4\u0bc1 \u0ba8\u0bbe\u0b9f\u0bcd\u0b9f\u0bbf\u0bb1\u0bcd\u0b95\u0bc1 \u0bae\u0bc1\u0ba4\u0bb2\u0bc0\u0b9f\u0bc1\u0b95\u0bb3\u0bc8 \u0b95\u0bca\u0ba3\u0bcd\u0b9f\u0bc1\u0bb5\u0bb0\u0bc1\u0bb5\u0ba4\u0bb1\u0bcd\u0b95\u0bbe\u0ba9 \u0bb5\u0bbf\u0b9a\u0bc7\u0b9f \u0bb5\u0bc7\u0bb2\u0bc8\u0ba4\u0bcd\u0ba4\u0bbf\u0b9f\u0bcd\u0b9f\u0ba4\u0bcd\u0ba4\u0bc8\u0baf\u0bc1\u0bae\u0bcd \u0b86\u0bb0\u0bae\u0bcd\u0baa\u0bbf\u0ba4\u0bcd\u0ba4\u0bc1\u0bb3\u0bcd\u0bb3\u0ba4\u0bc1. \u0b87\u0b99\u0bcd\u0b95\u0bc1 \u0bb5\u0bbf\u0b9a\u0bc7\u0b9f \u0ba4\u0bbf\u0b9f\u0bcd\u0b9f\u0bae\u0bbe\u0b95 \u0baf\u0bbe\u0bb4\u0bcd\u0baa\u0bcd\u0baa\u0bbe\u0ba3\u0ba4\u0bcd\u0ba4\u0bbf\u0bb2\u0bcd \u0b9c\u0ba9\u0bbe\u0ba4\u0bbf\u0baa\u0ba4\u0bbf \u0bae\u0bbe\u0bb3\u0bbf\u0b95\u0bc8\u0baf\u0bc8 \u0ba4\u0b95\u0bb5\u0bb2\u0bcd \u0ba4\u0bca\u0bb4\u0bbf\u0bb2\u0bcd\u0ba8\u0bc1\u0b9f\u0bcd\u0baa \u0baa\u0bb2\u0bcd\u0b95\u0bb2\u0bc8\u0b95\u0bcd\u0b95\u0bb4\u0b95\u0bae\u0bbe\u0b95 \u0bae\u0bbe\u0bb1\u0bcd\u0bb1\u0bc1\u0bb5\u0ba4\u0bb1\u0bcd\u0b95\u0bbe\u0ba9 \u0b8f\u0bb1\u0bcd\u0baa\u0bbe\u0b9f\u0bc1\u0b95\u0bb3\u0bcd \u0b9a\u0bc6\u0baf\u0bcd\u0baf\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba9. \u0bae\u0bc7\u0bb2\u0bc1\u0bae\u0bcd \u0b95\u0bca\u0bb4\u0bc1\u0bae\u0bcd\u0baa\u0bc1 \u0b9f\u0bbf.\u0b86\u0bb0\u0bcd. \u0bb5\u0bbf\u0b9c\u0bc7\u0bb5\u0bb0\u0bcd\u0ba4\u0ba9 \u0bae\u0bbe\u0bb5\u0ba4\u0bcd\u0ba4\u0bc8\u0baf\u0bc8 \u0baa\u0bca\u0bb4\u0bc1\u0ba4\u0bc1\u0baa\u0bcb\u0b95\u0bcd\u0b95\u0bc1 \u0bae\u0bc8\u0baf\u0bae\u0bbe\u0b95 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0b9a\u0bc6\u0baf\u0bcd\u0bb5\u0ba4\u0bb1\u0bcd\u0b95\u0bc1 \u0bae\u0bc1\u0ba4\u0bb2\u0bc0\u0b9f\u0bcd\u0b9f\u0bbe\u0bb3\u0bb0\u0bcd\u0b95\u0bb3\u0bc1\u0b95\u0bcd\u0b95\u0bc1\u0bae\u0bcd \u0b85\u0bb4\u0bc8\u0baa\u0bcd\u0baa\u0bc1 \u0bb5\u0bbf\u0b9f\u0bc1\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba4\u0bc1 \u0b8e\u0ba9\u0bcd\u0bb1\u0bc1 \u0ba8\u0b95\u0bb0 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0b85\u0ba4\u0bbf\u0b95\u0bbe\u0bb0 \u0b9a\u0baa\u0bc8\u0baf\u0bbf\u0ba9\u0bcd \u0ba4\u0bb2\u0bc8\u0bb5\u0bb0\u0bcd \u0ba8\u0bbf\u0bae\u0bc7\u0bb7\u0bcd \u0bb9\u0bc7\u0bb0\u0ba4\u0bcd \u0ba4\u0bc6\u0bb0\u0bbf\u0bb5\u0bbf\u0ba4\u0bcd\u0ba4\u0bbe\u0bb0\u0bcd.",
    "''\u0ba8\u0bbf\u0bb0\u0bcd\u0bae\u0bbe\u0ba3 \u0b95\u0bc8\u0ba4\u0bcd\u0ba4\u0bca\u0bb4\u0bbf\u0bb2\u0bcd \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0b85\u0ba4\u0bbf\u0b95\u0bbe\u0bb0\u0b9a\u0baa\u0bc8 \u0b87\u0ba4\u0bc1\u0bb5\u0bb0\u0bc8 \u0baa\u0bc2\u0bb0\u0bcd\u0ba4\u0bcd\u0ba4\u0bbf \u0b9a\u0bc6\u0baf\u0bcd\u0baf\u0baa\u0bcd\u0baa\u0b9f\u0bcd\u0b9f \u0ba4\u0bbf\u0b9f\u0bcd\u0b9f\u0b99\u0bcd\u0b95\u0bb3\u0bc1\u0b95\u0bcd\u0b95\u0bbe\u0b95 200 \u0baa\u0bbf\u0bb2\u0bcd\u0bb2\u0bbf\u0baf\u0ba9\u0bcd \u0bb0\u0bc2\u0baa\u0bbe\u0bb5\u0bbf\u0bb1\u0bcd\u0b95\u0bc1\u0bae\u0bcd \u0b85\u0ba4\u0bbf\u0b95\u0bae\u0bbe\u0ba9 \u0ba4\u0bca\u0b95\u0bc8\u0baf\u0bc8 \u0ba8\u0bbf\u0bb0\u0bcd\u0bae\u0bbe\u0ba3 \u0b92\u0baa\u0bcd\u0baa\u0ba8\u0bcd\u0ba4\u0ba4\u0bbe\u0bb0\u0bb0\u0bcd\u0b95\u0bb3\u0bc1\u0b95\u0bcd\u0b95\u0bc1 \u0bb5\u0bb4\u0b99\u0bcd\u0b95\u0bbf\u0baf\u0bc1\u0bb3\u0bcd\u0bb3\u0ba4\u0bc1. \u0bae\u0bc7\u0bb2\u0bc1\u0bae\u0bcd, \u0b85\u0ba8\u0bcd\u0ba4 \u0ba4\u0bbf\u0b9f\u0bcd\u0b9f\u0b99\u0bcd\u0b95\u0bb3\u0bc8 \u0bae\u0bc0\u0ba3\u0bcd\u0b9f\u0bc1\u0bae\u0bcd \u0ba4\u0bca\u0b9f\u0b99\u0bcd\u0b95\u0bc1\u0bae\u0bcd \u0bb5\u0b95\u0bc8\u0baf\u0bbf\u0bb2\u0bcd \u0b87\u0ba4\u0bc1\u0bb5\u0bb0\u0bc8 \u0b87\u0b9f\u0bc8 \u0ba8\u0bbf\u0bb1\u0bc1\u0ba4\u0bcd\u0ba4\u0baa\u0bcd\u0baa\u0b9f\u0bcd\u0b9f\u0bbf\u0bb0\u0bc1\u0b95\u0bcd\u0b95\u0bc1 \u0baa\u0bb2\u00a0 \u0b9a\u0bbf\u0bb1\u0baa\u0bcd\u0baa\u0bc1 \u0ba4\u0bbf\u0b9f\u0bcd\u0b9f\u0b99\u0bcd\u0b95\u0bb3\u0bc1\u0b95\u0bcd\u0b95\u0bc1 \u0baa\u0ba3\u0bae\u0bcd \u0b9a\u0bc6\u0bb2\u0bc1\u0ba4\u0bcd\u0ba4\u0bc1\u0bae\u0bcd \u0baa\u0ba3\u0bbf\u0b95\u0bb3\u0bcd \u0ba4\u0bca\u0b9f\u0b99\u0bcd\u0b95\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba9.",
    "\u0b85\u0ba4\u0bcd\u0ba4\u0bc1\u0b9f\u0ba9\u0bcd, \u0ba8\u0bbf\u0bb0\u0bcd\u0bae\u0bbe\u0ba3 \u0b92\u0baa\u0bcd\u0baa\u0ba8\u0bcd\u0ba4\u0ba4\u0bbe\u0bb0\u0bb0\u0bcd\u0b95\u0bb3\u0bbf\u0ba9\u0bcd \u0baa\u0ba4\u0bbf\u0bb5\u0bc1 \u0ba4\u0bbe\u0bae\u0ba4\u0b95\u0bcd \u0b95\u0b9f\u0bcd\u0b9f\u0ba3\u0bae\u0bcd \u0b85\u0bb1\u0bb5\u0bbf\u0b9f\u0baa\u0bcd\u0baa\u0b9f\u0bbe\u0bae\u0bb2\u0bcd \u0b86\u0bb0\u0bae\u0bcd\u0baa\u0bbf\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba4\u0bc1. \u0b85\u0ba4\u0bcd\u0ba4\u0bc1\u0b9f\u0ba9\u0bcd, \u0ba4\u0bc7\u0b9a\u0bbf\u0baf \u0ba8\u0bbf\u0bb0\u0bcd\u0bae\u0bbe\u0ba3 \u0b9a\u0b99\u0bcd\u0b95\u0ba4\u0bcd\u0ba4\u0bbf\u0ba9\u0bcd \u0bb5\u0bc7\u0ba3\u0bcd\u0b9f\u0bc1\u0b95\u0bcb\u0bb3\u0bc1\u0b95\u0bcd\u0b95\u0bbf\u0ba3\u0b99\u0bcd\u0b95 2020 \u0b86\u0bae\u0bcd \u0b86\u0ba3\u0bcd\u0b9f\u0bc1\u0b95\u0bcd\u0b95\u0bc1 \u0bae\u0bc1\u0ba9\u0bcd\u0ba9\u0bb0\u0bcd \u0baa\u0ba4\u0bbf\u0bb5\u0bc1 \u0b9a\u0bc6\u0baf\u0bcd\u0baf \u0bae\u0bc1\u0b9f\u0bbf\u0baf\u0bbe\u0ba4\u0bc1 \u0baa\u0bcb\u0ba9 \u0b92\u0baa\u0bcd\u0baa\u0ba8\u0bcd\u0ba4\u0b95\u0bcd\u0b95\u0bbe\u0bb0\u0bb0\u0bcd\u0b95\u0bb3\u0bc1\u0b95\u0bcd\u0b95\u0bc1\u0bae\u0bcd \u0bae\u0bc0\u0bb3\u0bcd \u0baa\u0ba4\u0bbf\u0bb5\u0bc1 \u0b9a\u0bc6\u0baf\u0bcd\u0baf \u0bb5\u0bbe\u0baf\u0bcd\u0baa\u0bcd\u0baa\u0bb3\u0bbf\u0b95\u0bcd\u0b95\u0bc1\u0bae\u0bcd \u0bb5\u0b95\u0bc8\u0baf\u0bbf\u0bb2\u0bcd 03 \u0bb5\u0bb0\u0bc1\u0b9f \u0b95\u0bbe\u0bb2\u0ba4\u0bcd\u0ba4\u0bbf\u0bb1\u0bcd\u0b95\u0bc1 \u0b9a\u0bbf\u0bb1\u0bc1 \u0bae\u0bb1\u0bcd\u0bb1\u0bc1\u0bae\u0bcd \u0bae\u0ba4\u0bcd\u0ba4\u0bbf\u0baf \u0ba4\u0bb0 \u0b92\u0baa\u0bcd\u0baa\u0ba8\u0bcd\u0ba4\u0bbe\u0b95\u0bbe\u0bb0\u0bb0\u0bcd\u0b95\u0bb3\u0bcd ( C4 \u2013 C9) \u0ba4\u0bbe\u0bae\u0ba4\u0b95\u0bcd \u0b95\u0b9f\u0bcd\u0b9f\u0ba3\u0ba4\u0bcd\u0ba4\u0bbf\u0bb2\u0bbf\u0bb0\u0bc1\u0ba8\u0bcd\u0ba4\u0bc1 \u0bb5\u0bbf\u0b9f\u0bc1\u0bb5\u0bbf\u0b95\u0bcd\u0b95\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba9\u0bb0\u0bcd.",
    "\u0b9a\u0bc1\u0bae\u0bbe\u0bb0\u0bcd 7,000 \u0b95\u0b9f\u0bcd\u0b9f\u0bc1\u0bae\u0bbe\u0ba9\u0ba4\u0bcd \u0ba4\u0bca\u0bb4\u0bbf\u0bb2\u0bbe\u0bb3\u0bb0\u0bcd\u0b95\u0bb3\u0bc1\u0b95\u0bcd\u0b95\u0bc1 NVQ \u0ba4\u0b95\u0bae\u0bc8\u0b95\u0bb3\u0bc8 \u0bb5\u0bb4\u0b99\u0bcd\u0b95\u0bc1\u0ba4\u0bb2\u0bcd, \u0ba8\u0bbf\u0bb0\u0bcd\u0bae\u0bbe\u0ba3\u0ba4\u0bcd \u0ba4\u0bca\u0bb4\u0bbf\u0bb2\u0bbe\u0bb3\u0bb0\u0bcd\u0b95\u0bb3\u0bc1\u0b95\u0bcd\u0b95\u0bc1 \u0b85\u0b9f\u0bc8\u0baf\u0bbe\u0bb3 \u0b85\u0b9f\u0bcd\u0b9f\u0bc8 \u0bb5\u0bb4\u0b99\u0bcd\u0b95\u0bc1\u0ba4\u0bb2\u0bcd \u0baa\u0bcb\u0ba9\u0bcd\u0bb1 \u0baa\u0bb2 \u0b9a\u0bbe\u0ba4\u0b95\u0bae\u0bbe\u0ba9 \u0ba8\u0b9f\u0bb5\u0b9f\u0bbf\u0b95\u0bcd\u0b95\u0bc8\u0b95\u0bb3\u0bc8 \u0ba8\u0bbe\u0b99\u0bcd\u0b95\u0bb3\u0bcd \u0b8e\u0b9f\u0bc1\u0ba4\u0bcd\u0ba4\u0bc1\u0bb3\u0bcd\u0bb3\u0bcb\u0bae\u0bcd \u0b8e\u0ba9\u0bcd\u0bb1\u0bc1 \u0ba8\u0b95\u0bb0 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0b85\u0ba4\u0bbf\u0b95\u0bbe\u0bb0 \u0b9a\u0baa\u0bc8\u0baf\u0bbf\u0ba9\u0bcd \u0ba4\u0bb2\u0bc8\u0bb5\u0bb0\u0bcd \u0ba8\u0bbf\u0bae\u0bc7\u0bb7\u0bcd \u0bb9\u0bc7\u0bb0\u0ba4\u0bcd \u0ba4\u0bc6\u0bb0\u0bbf\u0bb5\u0bbf\u0ba4\u0bcd\u0ba4\u0bbe\u0bb0\u0bcd.",
    "''\u0b87\u0bb2\u0b99\u0bcd\u0b95\u0bc8 \u0b95\u0bbe\u0ba3\u0bbf \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0b95\u0bc2\u0b9f\u0bcd\u0b9f\u0bc1\u0ba4\u0bcd\u0ba4\u0bbe\u0baa\u0ba9\u0ba4\u0bcd\u0ba4\u0bbf\u0bb1\u0bcd\u0b95\u0bc1 \u0bb5\u0bb0\u0bb5\u0bc1 \u0b9a\u0bc6\u0bb2\u0bb5\u0bc1\u0ba4\u0bcd \u0ba4\u0bbf\u0b9f\u0bcd\u0b9f\u0ba4\u0bcd\u0ba4\u0bbf\u0ba9\u0bcd \u0b95\u0bc0\u0bb4\u0bcd 2,190 \u0bae\u0bbf\u0bb2\u0bcd\u0bb2\u0bbf\u0baf\u0ba9\u0bcd \u0bb0\u0bc2\u0baa\u0bbe \u0b92\u0ba4\u0bc1\u0b95\u0bcd\u0b95\u0bc0\u0b9f\u0bc1 \u0b9a\u0bc6\u0baf\u0bcd\u0baf\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba4\u0bc1. \u0b85\u0ba4\u0bbf\u0bb2\u0bcd \u0b87\u0ba4\u0bc1\u0bb5\u0bb0\u0bc8 843.91 \u0bae\u0bbf\u0bb2\u0bcd\u0bb2\u0bbf\u0baf\u0ba9\u0bcd \u0bb0\u0bc2\u0baa\u0bbe\u0baf\u0bcd \u0b9a\u0bc6\u0bb2\u0bb5\u0bbf\u0b9f\u0baa\u0bcd\u0baa\u0b9f\u0bcd\u0b9f\u0bc1\u0bb3\u0bcd\u0bb3\u0ba4\u0bc1. \u0b85\u0ba4\u0ba9\u0bcd \u0b95\u0bc0\u0bb4\u0bcd, 4 \u0bae\u0bc1\u0b95\u0bcd\u0b95\u0bbf\u0baf \u0bb5\u0bbf\u0b9f\u0baf\u0baa\u0bcd \u0baa\u0bb0\u0baa\u0bcd\u0baa\u0bc1\u0b95\u0bcd\u0b95\u0bb3\u0bbf\u0ba9\u0bcd \u0b95\u0bc0\u0bb4\u0bcd 31 \u0ba4\u0bbf\u0b9f\u0bcd\u0b9f\u0b99\u0bcd\u0b95\u0bb3\u0bcd \u0b9a\u0bc6\u0baf\u0bb2\u0bcd\u0baa\u0b9f\u0bc1\u0ba4\u0bcd\u0ba4\u0bc1\u0b95\u0bbf\u0ba9\u0bcd\u0bb1\u0ba9.",
    "\u0b95\u0bbe\u0bb2\u0bcd\u0bb5\u0bbe\u0baf\u0bcd\u0b95\u0bb3\u0bcd, \u0b8f\u0bb0\u0bbf\u0b95\u0bb3\u0bcd \u0bae\u0bb1\u0bcd\u0bb1\u0bc1\u0bae\u0bcd \u0ba8\u0b9f\u0bc8\u0baa\u0bbe\u0ba4\u0bc8 \u0baa\u0bb0\u0bbe\u0bae\u0bb0\u0bbf\u0baa\u0bcd\u0baa\u0bc1\u0ba4\u0bcd \u0ba4\u0bbf\u0b9f\u0bcd\u0b9f\u0ba4\u0bcd\u0ba4\u0bbf\u0ba9\u0bcd \u0b95\u0bc0\u0bb4\u0bcd\u00a0 \u0b95\u0bca\u0bb4\u0bc1\u0bae\u0bcd\u0baa\u0bc1 \u0ba4\u0bb2\u0bc8\u0ba8\u0b95\u0bb0 \u0bb5\u0bb2\u0baf\u0bae\u0bcd \u0bae\u0bb1\u0bcd\u0bb1\u0bc1\u0bae\u0bcd \u0b85\u0ba4\u0ba9\u0bc8 \u0b85\u0ba3\u0bcd\u0bae\u0bbf\u0ba4\u0bcd\u0ba4 \u0baa\u0b95\u0bc1\u0ba4\u0bbf\u0b95\u0bb3\u0bbf\u0bb2\u0bcd \u0b95\u0bbe\u0ba3\u0baa\u0bcd\u0baa\u0b9f\u0bc1\u0bae\u0bcd \u0baa\u0bbf\u0bb0\u0ba4\u0bbe\u0ba9 \u0b95\u0bbe\u0bb2\u0bcd\u0bb5\u0bbe\u0baf\u0bcd\u0b95\u0bb3\u0bbf\u0bb2\u0bcd, 44 \u0b95\u0bbf\u0bb2\u0bcb\u0bb1\u0bcd\u0bb1\u0bb0\u0bcd \u0baa\u0bbf\u0bb0\u0ba4\u0bbe\u0ba9 \u0b95\u0bbe\u0bb2\u0bcd\u0bb5\u0bbe\u0baf\u0bcd\u0b95\u0bb3\u0bcd, 52 \u0b95\u0bbf\u0bb2\u0bcb\u0bae\u0bc0\u0bb1\u0bcd\u0bb1\u0bb0\u0bcd \u0b87\u0bb0\u0ba3\u0bcd\u0b9f\u0bbe\u0bae\u0bcd \u0ba8\u0bbf\u0bb2\u0bc8\u0b95\u0bcd \u0b95\u0bbe\u0bb2\u0bcd\u0bb5\u0bbe\u0baf\u0bcd\u0b95\u0bb3\u0bcd \u0bae\u0bb1\u0bcd\u0bb1\u0bc1\u0bae\u0bcd 22 \u0b95\u0bbf\u0bb2\u0bcb\u0bae\u0bc0\u0bb1\u0bcd\u0bb1\u0bb0\u0bcd \u0ba8\u0bc0\u0bb3\u0bae\u0bbe\u0ba9 \u0bb9\u0bc6\u0bae\u0bbf\u0bb2\u0bcd\u0b9f\u0ba9\u0bcd \u0b95\u0bbe\u0bb2\u0bcd\u0bb5\u0bbe\u0baf\u0bcd \u0baa\u0bb0\u0bbe\u0bae\u0bb0\u0bbf\u0baa\u0bcd\u0baa\u0bc1, \u0bb5\u0bcc\u0bcd\u0bb3 \u0ba8\u0bc0\u0bb0\u0bcd \u0b95\u0b9f\u0bcd\u0b9f\u0bc1\u0baa\u0bcd\u0baa\u0bbe\u0b9f\u0bcd\u0b9f\u0bc1\u0ba4\u0bcd \u0ba4\u0bbf\u0b9f\u0bcd\u0b9f\u0ba4\u0bcd\u0ba4\u0bbf\u0ba9\u0bcd \u0b95\u0bc0\u0bb4\u0bcd \u0bae\u0bbe\u0ba4\u0bbf\u0bb5\u0bc6\u0bb2 \u0ba4\u0bc6\u0bb1\u0bcd\u0b95\u0bc1 \u0ba4\u0bbf\u0b9a\u0bc8 \u0ba4\u0bbf\u0bb0\u0bc1\u0baa\u0bcd\u0baa\u0bc1\u0bae\u0bcd \u0ba4\u0bbf\u0b9f\u0bcd\u0b9f\u0bae\u0bcd, \u0b95\u0bb4\u0bc1 \u0baa\u0bbe\u0bb2\u0bae \u0ba4\u0bbf\u0b9f\u0bcd\u0b9f\u0ba4\u0bcd\u0ba4\u0bbf\u0ba9\u0bcd \u0b95\u0bc0\u0bb4\u0bcd \u0bae\u0bc1\u0ba9\u0bcd\u0bae\u0bca\u0bb4\u0bbf\u0baf\u0baa\u0bcd\u0baa\u0b9f\u0bcd\u0b9f Gate Mounted Pump \u0ba4\u0bbf\u0b9f\u0bcd\u0b9f\u0bae\u0bcd \u0b89\u0bb3\u0bcd\u0bb3\u0b9f\u0b99\u0bcd\u0b95\u0bb3\u0bbe\u0b95 9 \u0baa\u0bbf\u0bb0\u0ba4\u0bbe\u0ba9 \u0ba4\u0bbf\u0b9f\u0bcd\u0b9f\u0b99\u0bcd\u0b95\u0bb3\u0bcd \u0b9a\u0bc6\u0baf\u0bb1\u0bcd\u0baa\u0b9f\u0bc1\u0ba4\u0bcd\u0ba4\u0baa\u0bcd\u0baa\u0b9f\u0bb5\u0bc1\u0bb3\u0bcd\u0bb3\u0ba9.",
    "\u0bae\u0bc7\u0bb2\u0bc1\u0bae\u0bcd, \u0b9a\u0ba4\u0bc1\u0baa\u0bcd\u0baa\u0bc1 \u0ba8\u0bbf\u0bb2\u0bae\u0bcd \u0bae\u0bb1\u0bcd\u0bb1\u0bc1\u0bae\u0bcd \u0ba4\u0bbe\u0bb4\u0bcd\u0ba8\u0bbf\u0bb2 \u0bae\u0bc7\u0bae\u0bcd\u0baa\u0bbe\u0b9f\u0bc1, \u0bb5\u0b9f\u0bbf\u0bb5\u0bae\u0bc8\u0baa\u0bcd\u0baa\u0bc1 \u0bb5\u0bc7\u0bb2\u0bc8, \u0bb5\u0bb0\u0bc8\u0baa\u0b9f\u0bae\u0bbe\u0b95\u0bcd\u0b95\u0bb2\u0bcd \u0bae\u0bb1\u0bcd\u0bb1\u0bc1\u0bae\u0bcd \u0b9a\u0bbe\u0ba4\u0bcd\u0ba4\u0bbf\u0baf\u0b95\u0bcd\u0b95\u0bc2\u0bb1\u0bc1 \u0b86\u0baf\u0bcd\u0bb5\u0bc1 \u0b86\u0b95\u0bbf\u0baf \u0b87\u0bb0\u0ba3\u0bcd\u0b9f\u0bc1 \u0ba4\u0bc1\u0bb1\u0bc8\u0b95\u0bb3\u0bbf\u0ba9\u0bcd \u0b95\u0bc0\u0bb4\u0bcd 9 \u0ba4\u0bbf\u0b9f\u0bcd\u0b9f\u0b99\u0bcd\u0b95\u0bb3\u0bcd \u0ba8\u0b9f\u0ba8\u0bcd\u0ba4\u0bc1 \u0bb5\u0bb0\u0bc1\u0b95\u0bbf\u0ba9\u0bcd\u0bb1\u0ba9 \u0b8e\u0ba9\u0bcd\u0bb1\u0bc1 \u0b87\u0bb2\u0b99\u0bcd\u0b95\u0bc8 \u0b95\u0bbe\u0ba3\u0bbf \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf\u0b95\u0bcd \u0b95\u0bc2\u0b9f\u0bcd\u0b9f\u0bc1\u0ba4\u0bcd\u0ba4\u0bbe\u0baa\u0ba9\u0ba4\u0bcd\u0ba4\u0bbf\u0ba9\u0bcd \u0ba4\u0bb2\u0bc8\u0bb5\u0bb0\u0bcd \u0bb9\u0bbf\u0bb0\u0ba9\u0bcd \u0baa\u0bbe\u0bb2\u0b9a\u0bc2\u0bb0\u0bbf\u0baf \u0ba4\u0bc6\u0bb0\u0bbf\u0bb5\u0bbf\u0ba4\u0bcd\u0ba4\u0bbe\u0bb0\u0bcd.",
    "\u0b87\u0ba8\u0bcd\u0ba4 \u0b8a\u0b9f\u0b95\u0bb5\u0bbf\u0baf\u0bb2\u0bbe\u0bb3\u0bb0\u0bcd \u0b9a\u0ba8\u0bcd\u0ba4\u0bbf\u0baa\u0bcd\u0baa\u0bbf\u0bb2\u0bcd, \u0ba8\u0b95\u0bb0 \u0b85\u0baa\u0bbf\u0bb5\u0bbf\u0bb0\u0bc1\u0ba4\u0bcd\u0ba4\u0bbf \u0bae\u0bb1\u0bcd\u0bb1\u0bc1\u0bae\u0bcd \u0bb5\u0bc0\u0b9f\u0bae\u0bc8\u0baa\u0bcd\u0baa\u0bc1 \u0b85\u0bae\u0bc8\u0b9a\u0bcd\u0b9a\u0bbf\u0ba9\u0bcd \u0baa\u0bbf\u0bb0\u0ba4\u0bbf\u0ba8\u0bbf\u0ba4\u0bbf\u0b95\u0bb3\u0bcd \u0b95\u0bc1\u0bb4\u0bc1\u0bb5\u0bca\u0ba9\u0bcd\u0bb1\u0bc1 \u0b95\u0bb2\u0ba8\u0bcd\u0ba4\u0bc1\u0b95\u0bca\u0ba3\u0bcd\u0b9f\u0ba4\u0bc1."
  ]
}